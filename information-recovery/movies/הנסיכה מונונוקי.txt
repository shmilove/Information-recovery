נסיך צעיר נדבק במחלה חשוכת מרפא אחרי שהותקף ע"י אל חזירי בר מטורף. הוא יוצא לחפש את אל הצבאים מהיער הקסום, היחיד שיכול להציל את חייו. שם הוא נקלע למאבק בין עיירה המייצרת ברזל לבין חיות היער השונות, המונהגות ע"י הנסיכה מונונוקי, נערה שגודלה ע"י זאבים. ביים האנימטור היפני המוביל שמתמחה בסרטים אקולוגיים האיאו מיאזאקי. לראשונה מופץ בארץ באופן מסחרי סרט אנימציה יפני המתאים גם למבוגרים. "הנסיכה מונונוקי" הפך ללהיט בכל העולם, כולל ארה"ב, בגלל גישתם השונה של יוצרי האנימציה היפניים, השואבים את השראתם מאגדות עם ומסגנון הקומיקס היפניים הפופולריים "מנגה". אמנם העיצוב של הדמות הראשית, הוא שטוח ומזכיראת אנימציות הטלוויזיה דוגמת "פוקימון", אך כל שאר המרכיבים - עיצוב היצורים השונים המאכלסים את העולם האגדתי, הפסקול המרתק שמתאים לדרמה יותר מאשר לאנימציה, וסיפור פציפיסטי-פמיניסטי-אקולוגי - מעלים את הסרט בדרגה אחת מעל לסרטי וולט דיסני המתקתקים. מעניין, יפה ומזכיר את ספריו של טולקיין.