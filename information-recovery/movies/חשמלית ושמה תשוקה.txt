סרטו של אליה קזאן, על פי מחזה מצליח של טנסי וויליאמס ובמרכזו בלאנש דובואה (ויויאן לי), יפהפיה דרומית שברירית, המגיעה לביקור בבית אחותה ההרה, סטלה (קים הנטר). שם היא פוגשת את בעלה של האחות, סטנלי קובלסקי (מרלון ברנדו), איש גס ואלים, שמסרב להאמין לתדמית של בלאנש ומנסה להבין מה עומד מאחורי הביקור שלה. העניינים מסתבכים כשחברו למשחק הקלפים, מיטש (קארל מולדן) מתאהב בבלאנש המסתורית, והמתח מגיע לשיאו כשסטלה נוסעת לבית החולים ובלאנש וסטנלי נשארים בבית לבדם. תיאור המפגש האכזר בין גברים ונשים א-לה טנסי וויליאמס הפך בידיו של קזאן לאחת הקלאסיקות הגדולות של הקולנוע ההוליוודי. הסרט היה מועמד ל-12 פרסי אוסקר. ויויאן לי, קים הנטר וקרל הנטר זכו, אבל יותר מהכל "חשמלית ושמה תשוקה" נחשב לסרט שגילה את מרלון ברנדו לעולם. אומרים שג'ון גארפילד דחה את ההצעה לגלם את סטנלי מחשש שיהווה כינור שני לדמות הנשית הראשית. ברנדו לא חשש, ואכן, חולצתו המיוזעת וקריאתו המיוסרת "סטלה, סטלה!" הפכו את סטנלי לאחד מסמלי הקולנוע המוכרים והנצחיים. את האוסקר הוא הפסיד (לדעת רבים הוא זה שהיה צריך לזכות) להמפרי בוגרט, שזכה באותה שנה עבור משחקו ב"מלכה אפריקאית".