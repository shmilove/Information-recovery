בגיל 80 מתרגם אקירה קורוסאווה שמונה מחלומותיו לשפת הקולנוע - דרכם מציג את השקפת עולמו ואולי אף מנסה לפרש את כלל יצירתו. בחלום הראשון - אולי הקסום שבכולם, הוא שב אל הבית בו בילה את שנות ילדותו. בשני, מטייל הילד במטע האפרסקים הגדול השב לפתע לחיים קסומים. השלישי הוא מסעם המפרך של ארבעה גברים בסופת שלג נוראה. ברביעי שב החולם מן המלחמה דרך מנהרה בה הוא פוגש את רוחות רעיו ופיקודיו ההרוגים. בחמישי נכנס הגיבור לתוך תמונותיו של ואן גוך ופוגש שם את מרטין סקורסזה בדמות הצייר קטוע האוזן. השישי והשביעי הם סיוטים של אסון גרעיני וזיהום אקולוגי ואילו באחרון מגיע האדם להרמוניה עם החיים, עם הטבע, ועם המוות.