לראשונה בקריירה הארוכה, יצר איסטווד סרט מדע בדיוני. אך העלילה הדמיונית היא רק אמצעי להתרסה כנגד תרבות הערצת הצעירים בארה"ב ובעולם כולו. הסרט מתחיל ב-1958 כאשר ארבעה טייסים מצטיינים בחיל האוויר האמריקאי, המיועדים להיות האסטרונאוטים הראשונים, מוצאים את עצמם מחוץ לזירה – הקופה מרי אן היא היצור הראשון בחלל. 42 שנה לאחר מכן עומד לוויין רוסי, "איקון" שמו, להתרסק על פני כדור הארץ, דבר שיגרום לאנרכיה בחבר העמים. מכיוון שמערכת ההפעלה שלו דומה ללוויין ה"סקאילאב" האמריקאי המיושן, מגוייס פרנק קורבין, המהנדס שבנה את המערכת ואחד מאותם הטייסים המאוכזבים, להציל את הלוויין. זו ההזדמנות שלו לסחוט את המערכת ולהתנות את הפעולה בהגשמת המסע המיוחל לחלל. הוא מגייס מחדש את הצוות שלו – ג’רי אוניל, מהנדס רכבות שדים בלונה פארק, טאנק סאליבן , מטיף דתי ופרנק הוקינס, טייס מטוסי ריסוס מופרע. הארבעה מגיעים לאימונים דחופים בסוכנות החלל וכאן, בהתמודדות עם הזקנה ועם האסטרונאוטים הצעירים הלועגים להם, נמצא לבו של הסרט ורוב ההומור. רק כשהם ממריאים לחלל ומגיעים ליעדם מגלים הארבעה כי הובלו למה שניתן להגדיר משימת התאבדות. האם יצליחו לחזור אל כדור הארץ?-סינמטק ת"א -