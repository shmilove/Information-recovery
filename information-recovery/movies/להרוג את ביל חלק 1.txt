ביל, מושא ההריגה של כותרת הסרט, הוא מנהיגה של חבורת מחסלות. כאשר אחת משכירותיו עומדת לפרוש מן המקצוע לטובת חיי נישואים הגונים הוא יוצא בראש להקת הנשים הקטלניות שלו לסכל את האירוע. התוצאה: החתן, הכומר והאורחים נשלחים לעולם שכולו טוב. הכלה, אולי מפני שרגע לפני שכדור מפלח את גולגולתה מכריזה כי פרי בטנה הוא יוצא חלציו של ביל, נשלחת לבית החולים בתרדמת. חולפות ארבע שנים. הכלה מתעוררת ובליבה שאיפה אחת -- נקמה. מכאן והלאה היא יוצאת לרדוף את כל מי שאחראים לגורלה הנוכחי.