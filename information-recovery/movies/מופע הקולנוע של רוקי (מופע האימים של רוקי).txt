מה עוד נותר לומר על סרט הפולחן הגדול של כל הזמנים? כנראה הסרט הראשון שמראים לחוזרים בשאלה, כאשר הם תוהים על קנקנם של החילונים החוטאים. מחזמר רוק המצדיע לסרטי האימה ומד"ב של שנות החמישים והשישים. זוג צעיר, שזה עתה התחתנו, בראד (בארי בוסטוויק, מועדון הגולגלות 3), וג'אנט (סוזן סרנדון, גבר מת מהלך), נקלע בליל סערה לטירה של הפרופסור הטרנסווסטיט המטורף פרנקנפורטר (טים קארי, המלאכיות של צ'ארלי), מכוכב הלכת טרנסילבניה. הרפתקאות מין משונות ופסקול בלתי נשכח מלווים את הלילה שלהם ושל רוקי - גיבור הדור, המפלצת הפרנקנשטיינית החרמנית בעלת הנטיות ההומוסקסואליות הראשונה בעולם. סרט המנסה, בדרך קלילה, לשבור כמה שיותר טאבואים של החברה המערבית. ועכשיו כולם: “Its just a jump to the left...".