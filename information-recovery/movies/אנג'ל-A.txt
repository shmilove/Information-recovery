הבמאי לוק בסון ("לאון", "האלמנט החמישי") חוזר לביים אחרי עשר שנים שבהם בעיקר הפיק סרטי פעולה להמונים ("טקסי" 1,2,3). מדובר בקומדיה רומנטית בשחור לבן שצולמה בסודי סודות, כדי למנוע הדלפות לעיתונות. סיפורו של אנדרה, גבר עלוב נפש שחייב כסף רב למאפיה. הוא מחליט להתאבד אבל על הגשר הציורי שהוא בחר לקפוץ ממנו כדי לשים קץ לחייו עומדת אנג'ל. אנג'ל היא בחורה גבוהה עם שער בלונדיני קצר ושמלה קצרה עוד יותר החושפת רגליים ארוכות ומחוטבות. הוא מחליט להציל אותה. מכאן מתחיל סיפור על ידידות בלתי אפשרית בין שני אנשים זרים.דעה נוספת:אנג'ל-A היא אישה מסתורית אשר נכנסת לחייו של אנדרה (ג'אמל דבוזייה, עוזר הירקן החמוד ב"אמלי"). אנדרה הוא מהגר אלג'ירי תפרן ונמוך קומה, שחייב עשרות אלפי דולארים להמון אנשים מפוקפקים , שרוצים את הכסף שלהם בחזרה, ועכשיו. אלא שלאנדרה אין גרוש על הנשמה, ונמאס לו שמאיימים עליו במוות כל הזמן, הוא מחליט להתאבד מקפיצה מגשר אל הסיינה. רגע לפני הקפיצה הוא מבחין שיש לו שכנה מתאבדת על הגשר -- זוהי אנג'ל -- A (השחקנית הדנית רי רסמוסן). היות ובבסיסו הוא בן אדם מקסים, אנדרה מנסה לשכנע את היפהפיה הבלונדינית גבוהת הקומה לשנות את דעתה, וכשהיא לא משתכנעת וקופצת הוא מזנק אחריה להציל אותה. כששניהם יוצאים רטובים, הוא מציע לה לעשות משהו עם החיים שלה, אולי להתנדב ולעזור לאנשים מסכנים, והיא בעזרת היגיון משונה במיוחד, מסכימה, ואומרת שהיות והוא איש מסכן, היא תקדיש את חייה למענו. 