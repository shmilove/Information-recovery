סיפור חייה הסוערים והמיוסרים של הציירת המכסיקנית פרידה קאלו הוא הזדמנות לבמאית ג'ולי טיימור ("טיטוס") לנסות להעביר אל המסך את התהוות היצירה האמנותית ולחקור את נפש האמן. קאלו עברה בצעירותה תאונת דרכים קשה שריתקה אותה למיטה במשך חודשים ארוכים במהלכם החלה לצייר, בעיקר את עצמה ואת סבלה. הסרט מתאר הן את תהליך היצירה והן את מערכת היחסים הסוערת שלה עם בעלה המפורסם לא פחות הצייר דיאגו ריברה, והרומן שהיה לה עם המהפכן הגולה ליאון טרוצקי. זהו תפקיד חייה של השחקנית המכסיקנית סלמה הייק. אחד הסרטים היותר מרהיבים מבחינה ויזואלית שנוצרו בשנים האחרונות, המצליח לרגש את הצופים גם אינטלקטואלית וגם חושית.