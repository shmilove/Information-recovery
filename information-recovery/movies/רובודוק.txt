חולים בלי ביטוח רפואי, חברות ביטוח חמדניות, תאגידים רפואיים חסרי לב ורופאים עמוסים – מערכת הבריאות נמצאת על סף קריסה וג'ק גורמן, עורך דין בעל אגו מנופח המתמחה ברשלנות מקצועית, מאושר מהמצב. תביעות נגד רופאים העניקו לו פרסום ועושר, עם צבא מלשנים עצום וקשרים בכל מקום. מעולם הוא לא פגש ברופא שממנו לא יוכל לחלץ תביעת רשלנות עסיסית, עד שחברת Rip Healthcare מפתחת רובוט-רופא מושלם בשם MD63 הידוע כ"רובודוק". הרובוט מחזיק בכל המידע הרפואי שבעולם ואינו יכול לטעות. אם יצליח, מערכת הבריאות תפרח, אך עבור ג'ק יהיה זה אסון.