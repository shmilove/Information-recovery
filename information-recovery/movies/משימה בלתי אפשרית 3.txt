טום קרוז, הפרצוף המטורלל של השנה האחרונה חוזר למסך הגדול, בהמשכון שני וסרט שלישי בסדרת סרטי האקשן שהפכה עם זה לטרילוגיה - "משימה בלתי אפשרית", המבוססת על סדרת הטלוויזיה משנות ה-60, שאולי זכורה לטובה בזכות שיר הנושא המדליק שלה שיש לו נוכחות גם בסרטים. הפעם, 6 שנים אחרי הסרט השני בסדרה, טום קרוז שמשמש גם כמפיק הסרט, חוזר לגלם את דמותו של הסוכן הכל-יכול איתן האנט שפרש מה-IMF, חי חיים מאושרים עם ארוסתו ג'וליה (מישל מונהאן, "קיס קיס בנג בנג") וכעת מאמן סוכנים מתחילים למשימות הגדולות שאולי בעתיד יהיו האיתנים האנטים הבאים. אבל בדיוק אז התלמידה האחרונה שלו - לינדזי (קרי ראסל, הלא היא פליסיטי מ"פליסיטי") נחטפת, והאנט מארגן מחדש את הצוות שלו בכדי לתפוס את סוחר הנשק הסדיסט שאותו ניסתה הסוכנת המתחילה לתפוס והוא אותו האחד שתפס אותה. הפעם נראה שקרוז חשב שאחרי שהיה מועמד שלוש פעמים לפרס האוסקר (על "מגנוליה", "ג'רי מגווייר" ו"נולד ב-4 ביולי"), הוא צריך למצוא לעצמו אויב ראוי וקשוח - זוכה אוסקר אמיתי. בתפקיד הנבל סוחר הנשק הסדיסטי, מגיע זוכה האוסקר לשחקן הטוב ביותר השנה - פיליפ סימור הופמן, שנותן משחק מעולה. ווינג ריימס (משני הסרטים הקודמים), ג'ונתן ריס מאיירס ומגי קיו מרכיבים את הצוות של האנט שעוזר לו להציל את לינדזי, בעוד הוא עצמו צריך לצאת למשימה הסמויה בלי לספר לאהובתו ג'וליה שהוא בעצם סוכן סודי. בדרך, הוא לא רק צריך להציל אותה, אלא להציל את העולם ולחשוף סוכן כפול בארגון. יחד עם זאת הופעה משעשעת מאוד של הקומיקאי הבריטי סיימון פג (מהפארודיה המטורפת "מת על המתים"). בויים ע"י ג'יי.ג'יי אברמס - יוצר סדרות הטלוויזיה המעולות "אבודים", "זהות בדויה" ו"פליסיטי".תקציר: בלעדי לטורק מאת Hentaiman