כל אחד במשפחת פורטוקאלוס מודאג בקשר לטולה (ניה וורדאלוס). היא בת 30, עדיין לא נשואה ועובדת מהבוקר עד הלילה במסעדה היוונית של הוריה "זורבה המרקד". החיים שלה אפורים ומשעממים, כך גם השיער שלה, הלבוש שלה והלך הרוח שלה. היא שומעת איך בני המשפחה מדברים עליה ועל רווקותה ומסרבת ללחצים של אביה לשלוח אותה ליוון למצוא חתן. נדמה שהיא לא רוצה להתחתן. אבל טולה שואפת ליותר, למשהו טוב יותר, משהו בשביל עצמה. בדיוק כשהיא חולמת להיות אמיצה יותר או יפה יותר, היא נתקלת במסעדה, בבחור צעיר, גבוה ונאה. טולה קופאת על מקומה, הוא נראה כמו אחד הפסלים היווניים המקשטים את חזית בית הוריה! אלא שנדמה כי האיש הצעיר בכלל לא שם לב אליה. טולה רוצה לחולל שנוי בחייה. למרבה הצער, שאר בני המשפחה עדיין לא מוכנים לכך. היא רוקמת תכנית להירשם לקורס, על אף התנגדותו של אביה השמרן שאומר: "למה היא צריכה ללמוד ? היא מספיק חכמה בשביל בחורה ". אין פלא שהוא מנותק מהמציאות. הוא למשל בטוח שחומר הניקוי " ווינדקס" יכול לרפא הכל ושאת הקימונו המציאו היוונים, יחד עם פילוסופיה ואסטרונומיה !! כמה שיעורי מחשב, עדשות מגע וגישה חדשה, זה כל מה שטולה צריכה כדי לזנק אל דף חדש בחייה. בתחבולה משותפת עם אמה, היא מתחילה לעבוד בסוכנות הנסיעות של דודתה, שם היא שוב צדה את עינו של אותו איש צעיר, אבל הפעם היא כבר השתנתה ! האיש הצעיר הוא איאן מילר ( ג'ון קורבט אותו אנו מכירים היטיב בתפקיד איידן מהסידרה "סקס והעיר הגדולה " ). איאן, מורה בבית ספר תיכון, גבוה, מרשים, מקסים ובהחלט לא יווני ! לא עובר זמן רב והשניים מתאהבים האחד בשניה. טולה לא יודעת מה יצער את אביה השמרן יותר: העובדה שאיאן הוא Xeno (זר, לא יווני) או העובדה שהוא צמחוני !!! אבל שום דבר לא חשוב, מהרגע שהוא מבקש אותה להינשא לו. מה שיקבע אם השניים יהיו מאושרים זה אם הוריו הבורגנים של איאן יצליחו להסתדר עם ההורים של טולה, ועם הדודים... הדודות... ועם הסבתא... ועם 27 בני הדודים שלה...