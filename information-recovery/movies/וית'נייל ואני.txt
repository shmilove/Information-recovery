סרט אנגלי שעלילתו מתרחשת ב- 1969, שלהי תקופת ההיפיס, ועוקבת אחר השלבים האחרונים בידידותם של שני גברים. ויתנייל ומארווד, שחקנים מובטלים, דמויות עירוניות מובהקות, המנסות למצוא מפלט בקוטג` כפרי מרוחק. מארווד, טיפוס עצבני וקופצני, המנסה להיראות כמו ג`ון לנון, וויתנייל, גבר צנום, שאינו עושה צעד ללא כוסית בידו. לאחר שורה של תקריות משעשעות בקוטג` הנידח, זוכה מארווד סוף סוף בתפקיד הנכסף והשניים מבינים שהידידות באה לקיצה. סרטו הראשון של ברוס רובינסון, מי שכתב את התסריט ל"דמעות של שתיקה", מבוסס על פרטים אוטוביוגראפיים ומשתף שני שחקנים ראשיים מבריקים.