דלפט, הולנד, 1665. עקב קשיים כלכליים, נאלצת גריט בת ה-17 לצאת לעבוד כדי לעזור לפרנסת משפחתה. היא מועסקת כמשרתת בביתו של הצייר הדגול יוהנס ורמיר, ובהדרגה מושכת את תשומת ליבו של האמן. למרות שמוצאם מעולמות כה שונים בכל הקשור לחינוך, השכלה וסטטוס חברתי, מזהה ורמיר אצל גריט הבנה אינטואיטיבית בצבע ואור, ואט אט מושך אותה אל תוך עולמם המיסתורי של ציוריו. ורמיר הוא פרפקציוניסט השוקד לעיתים חודשים שלמים על ציור בודד. חמותו הממולחת, מריה, נאבקת כדי לשמר את סגנון החיים הבזבזני של המשפחה, המתקיימת מהכסף שמקבל ורמיר עבור ציוריו הספורים. כשמריה רואה שגריט מהווה מקור-השראה עבור ורמיר, היא לוקחת החלטה מסוכנת ומאפשרת למערכת היחסים הסודית ביניהם להתפתח. שקועה בתוך משק הבית הקתולי הקאוטי המנוהל בידי אשתו הנוירוטית של ורמיר, ומוקפת בקבוצה גדלה של ילדים קנאים, גריט מוצאת את עצמה יותר ויותר בסכנה של חשיפה או גרוע מכך. לבדה ונטולת הגנה, היא מתמודדת גם עם מחזרים עקשים - פיטר, נער-קצב מקומי, וון-רייבן, פטרונו העשיר ושטוף-הזימה של ורמיר, המתוסכל שכספו אינו קונה לו שליטה באמן. גריט נופלת בהדרגה בקסמיו של ורמיר, אך אינה יכולה להיות בטוחה באשר לרגשותיו כלפיה. ון-רייבן המקיאבלי, שחש באינטימיות שבין האמן והמשרתת, מזמין ממנו את הפרוייקט הבא – לצייר את גריט לבדה. התוצאה תהיה אחד מיצירותיו היפות והמפורסמות ביותר בעולם, אבל מה יהיה המחיר?