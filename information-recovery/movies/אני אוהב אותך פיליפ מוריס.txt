קארי ומקגרגור יגלמו זוג אוהבים בקומדיה רומנטית חדשה המבוססת על סיפור אמיתי. הסרט, "אני אוהב אותך פיליפ מוריס", המבוסס על ספר באותו שם שיצא בשנת 2003, מגולל את סיפורו של סטיבן ראסל (קארי) נוכל שמרמה את כל מי שהוא יכול עד שהוא נתפס. הוא נשלח לכלא ושם הוא מתאהב בחברו לתא המעצר, פיליפ מוריס (יואן מקגרגור). כאשר מוריס משוחרר מהמעצר מחליט ראסל לעשות כל מה שביכולתו כדי להתאחד עם אהובו. הסיפור האמיתי הוא חומר מצויין לסרט הוליוודי. ראסל הצליח לברוח מבית הכלא לא פחות מארבע פעמים כשכל פעם הוא מתכנן בריחה מתוחכמת יותר וגאונית. בפעם הראשונה הוא שם את ידיו על אחד ממכשירי הקשר של הסוהרים ופשוט נופף אתו מרחוק לשומר שהיה אחראי על השער. השומר, שכנראה לא ממש היה שקוע בעבודתו, פשוט לחץ על הזמזם ופתח לו את הדלת.