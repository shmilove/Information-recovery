כשאוליבר (יואן מק'גרגור) פוגש לראשונה את אנה (מלאני לורן), היא מתחזה לאילמת וגם הוא נשאר חסר מילים. הוא יודע ש"איתה זה יהיה שונה הפעם", אבל הוא עוד לא יודע איך יגרום לזה לקרות. כאשר אמו של אוליבר נפטרה, אביו (כריסטופר פלאמר - שיש כבר מי שמנבא לו אוסקר על התפקיד) מחליט לצאת מהארון. אחרי 44 שנות נישואים, הוא מוצא אהבה חדשה בדמותו של אנדי - הצעיר ממנו בכמעט 40 שנה. אוליבר לומד להכיר אדם חדש באביו - עכשיו שמח, אוהב ומלא מרץ יותר מאי פעם. כאשר אביו נפטר ממחלה קשה, ארתור, כלבלב נאמן ועקשן מגזע ג'ק ראסל נכנס בטבעיות אל ביתו של אוליבר וחולק איתו את חייו המבולבלים גם ככה. האהבה החדשה, הכלב, הזכרונות הרחוקים והקרובים- כולם משתלבים זה בזה ושולחים את אוליבר למסע מבולבל בעבר ואל מחשבות אל העתיד. "בגינרס" הוא סרט שמשלב התחלה עם סוף, אומץ עם פחד, ועצב עם המון הומור ורגעי אושר קטנים ובלתי מוסברים..