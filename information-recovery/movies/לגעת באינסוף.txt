סרטו של קווין מקדונלד הוא שחזור של אחד הסיפורים המצמררים בתולדות טיפוס ההרים. ג'ו סימפסון וסיימון ייטס, מטפסי הרים בריטיים צעירים בחרו לטפס בשנת 1985 על הר סיולה גרנדה בפרו, שעל פסגתו התלולה מעולם לא דרכה רגל אדם. הם מצליחים במשימתם הקשה, אך בירידה מההר בסופת שלג סימפסון נופל ושובר את רגלו. השניים ממשיכים כנגד כל הסיכויים, עד שעל ייטס לבחור: למות יחד עם חברו הפצוע והגוסס או לחתוך את החבל ולהציל לפחות את חייו. על רקע צילומים מדהימים ביופיים של ההר המושלג, משחזר מקדונלד בעזרת שני שחקנים את המאבק לחיים של שני הצעירים, כשייטס וסימפסון עצמם מספקים את הקריינות ומתארים כל אחד את חלקו באירועים. זה לא סרט דוקומנטרי סטנדרטי עם ראשים מדברים של הגיבורים וצילומי נופים וגם לא סרט עלילתי שהיה חוטא למטרה. השילוב בין השניים מעביר לצופים את חוויית טיפוס ההרים במלואה, על יופייה ועל סכנותיה, ומחדד את הדילמה המוסרית העומדת במרכז הסרט.