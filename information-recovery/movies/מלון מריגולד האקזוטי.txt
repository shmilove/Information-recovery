"מלון מריגולד האקזוטי" הוא דרמה קומית בריטית, בכיכובם של מיטב השחקנים בממלכה המאוחדת. הסרט עוקב אחרי קבוצה של גמלאים בריטים שמחליטים לעבור להודו ולהפוך את הפרישה שלהם לפחות יקרה ויותר אקזוטית. הם מוקסמים מהפרסומים על מלון מריגולד החדש, ותשוקתם לחיים של פנאי ומנוחה גורמת להם לעבור להתגורר בו. אבל מיד בנחיתתם, הם מבינים שהמלון פחות מפנק ומפואר ממה שהם דמיינו. דרך החוויות המשותפות שהמלון המפוקפק הזה מזמן להם, הם מגלים שהחיים ממשיכים ושהאהבה יכולה לבעור אם רק יניחו את העבר מאחור. את הסרט ביים ג'ון מאדן, מי שיצר את הקומדיה זוכת האוסקר "שייקספיר מאוהב". לאחר מכן עמד בין השאר מאחורי "החוב", העיבוד האמריקאי למותחן הישראלי. לרגל הקרנת הבכורה של הסרט בארץ, הגיע מאדן לפסטיבל חיפה וכיבד את הפרמיירה בנוכחותו. ב"מלון מריגולד האקזוטי" מככבת ג'ודי דנץ', שזכתה באוסקר על הופעתה ב"שייקספיר מאוהב" של מאדן. בצדה מופיעים גם מגי סמית, גם היא שחקנית שמכירה היטב את הבמה של טקסי האוסקר, וטום ווילקינסון, עוד שחקן ותיק ומוערך, שאגב הופיע גם הוא ב"החוב" של מאדן.