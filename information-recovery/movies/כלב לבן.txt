סרט מעורר שערוריות של סם פולר (מסדרון ההלם), הפעם מהחלק האחרון בקריירה שלו. אישה פוגעת עם רכבה בכלב ומטפלת בו עד שהוא מבריא. היא מגלה להפתעתה שהכלב תוקף באכזריות אנשים בעלי עור כהה בלבד ומאמן כלבים שחור, שכבר שם לב לתופעה המחרידה, מעוניין לקחת את הכלב אליו כדי לשנות את ההרגל הנוראי שהוטבע בו. אמירה בוטה על הגזענות האמריקאית על פי סיפור אמיתי שהעלה על הכתב הסופר רומן גארי (בזמן שאשתו, השחקנית ג'ין סיברג, טיפלה בכלב דומה). הסרט צונזר קשות בארה"ב ופולר ברח איתו לאירופה, שם התקבל בזרועות פתוחות.