התסריטאי והבמאי ולאדיסלב פאשיקובסקי מסיר את המסווה מאחד הפרקים האפלים והמכוערים בתולדות פולין -  רצח בדם קר של יהודים בידי שכניהם הפולנים וגזילת רכושם במלחמת העולם השניה. הקרנת הבכורה של הסרט  גררה מסע של השמצות, הכפשות ואיומים מצד הימין הלאומני בפולין, מסע שרק הוכיח כי האנטישמיות לא פסה.  הסרט, העוסק בהדחקה ובהשכחה של האנטישמיות בפולין, הכניס מקל לתוך קן של צרעות, לדברי אחד המבקרים. במרכז הסרט עומדת דמותו של כפרי צעיר בשם יוזף קאלינה, האוסף מצבות יהודיות מנופצות במטרה לשמרן. תוך כדי, הוא מתחיל לחקור את קורות אותם יהודים שגרו במקום. מצטרף אליו אחיו המגיע מארה"ב, לסייע בשיקום המשק. אט-אט נחשפת בפניהם האמת האיומה על כפרם.