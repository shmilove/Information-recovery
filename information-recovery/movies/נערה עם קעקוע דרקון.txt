"נערה עם קעקוע דרקון" הוא הפרק הראשון בסדרת עיבודים הוליוודים לטרילוגיית "מילניום" של סטיג לרסון, שכבר זכתה לסדרת עיבודים סקנדינביים מצליחים. את הגרסה האמריקאית מביים דיוויד פינצ'ר, מי שביים את "הרשת החברתית" המהולל ולפני כן גם את "מועדון קרב", "שבעה חטאים" ועוד. בסרט מככבים דניאל קרייג, ג'יימס בונד החדש, וגם רוני מארה, שהתגלתה ב"הרשת החברתית" של פינצ'ר. עוד קשר לסרט ההוא הוא המוזיקאי טרנר רזנור, שגם כאן הלחין את המוזיקה. עלילת "נערה עם קעקוע דרקון", כזכור, עוסקת במוציא לאור שמורשע בהוצאת דיבה לאחר שלכאורה חשף איל הון מושחת. בפועל, כך אנו מגלים, הוא הוזן במסמכים מזויפים שנועדו להסיט אותו מגילוי פרטים אפלים אמיתיים על אותו מושחת. במצוקתו הכלכלית, כשהוא נדרש לשלם פיצויים ומושעה מעבודתו, הוא מסכים לקבל על עצמו פתרון תעלומה אודות נערה יפיפיה בת 16 שנעלמה בלי עקבות לפני 30 שנה. ללא ידיעתו, עוקבת אחר מעשיו האקרית צעירה ומופרעת. היא קשוחה כמו מסמר פלדה וכמוהו חטפה כל חייה על הראש. היא אוחזת בלוק בוצ'י גותי, עובדת במשרד חקירות ויש בידה הוכחות שמנקות את בלומקוויסט מאשמה. היא חוברת אליו וביחד הם יוצאים לאסוף מידע על היעלמותה המסתורית של הארייט. כשבדרך הם נתקלים בשרשרת איומה של רציחות אלימות ועומדים בפני סכנות נפש בעצמם.