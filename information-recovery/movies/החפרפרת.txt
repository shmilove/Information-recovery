"החפרפרת" הוא מותחן ריגול מושקע ועתיר כוכבים, המבוסס על רומן של אשף ספרי הריגול, ג'ון לה-קארה. רומן זה כבר היה בסיס בעבר לסדרת טלוויזיה, שנחשבת אחת הפנינים הגדולות של הטלוויזיה הבריטית. 
גם הפעם, הסרט מתרחש במלחמה הקרה והגיבור הוא הסוכן הוותיק ג'ורג' סמיילי, שאותו מגלם בסרט זה גרי אולדמן. סמיילי נאלץ לחזור מפרישה, וזאת כדי לגלות מי מבין הסוכנים החשאיים שפועלים בצדו בשירותה של הממלכה המאוחדת הוא בעצם גם חפרפרת שמעבירה מידע לסובייטים. 
במרכז החקירה של סמיילי עומדים ארבעה חשודים, שכל אחד מהם זוכה לשם כינוי אחר. הניסיון לפענח מי מהם הוא החפרפרת יעמיד אותנו בפני שלל הפתעות, וגם יוביל אותנו לשלל תגליות על הדינמיקה בעידן המלחמה הקרה, ועל הטבע האנושי בכלל.