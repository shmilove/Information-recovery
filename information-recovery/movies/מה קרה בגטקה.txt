הסרט מתרחש בעתיד הדי-קרוב, שבו החברה האנושית נשלטת על ידי בני אדם מהונדסים גנטית, שנראים כמו דוגמנים ודוגמניות, בעלי כושר של ספורטאים, שלעולם אינם חולים. אלה הם הרופאים, המדענים, עורכי הדין והטייסים של העולם. ומה בעניין שאר האוכלוסייה, שלא עברה מניפולציה גנטית? אל דאגה, גם להם נמצא פתרון - אפשר לסדר להם ג'וב מבטיח לכל החיים בתור פועלי ניקיון.גיבור הסרט הוא וינסנט פרימן (איתן הוק), אחד מאותם ''טבעיים'' שלא הונדסו גנטית, שמסרב להשלים עם סדר הדברים הזה. חלום חייו של פרימן הוא לטוס לחלל, אבל מרכז ''גאטאקה'', שמנהל את תכנית החלל, לא ישקול אפילו מועמדות של אדם טבעי. כדי לתחמן את המערכת, פרימן מחליף זהות עם ג'רום מורו (ג'וד לאו המעולה), שחיין אולימפי מריר שהפך למשותק בעקבות תאונת דרכים, ומתקבל כמועמד לטיסה לחלל תחת הזהות הבדויה. בדיוק כשנדמה שהעניינים מתחילים להסתדר עבורו, פרימן מוצא את עצמו חשוד ברצח של אחד העובדים במרכז. המשטרה אינה יודעת על חילופי הזהות שלו, אבל היא הולכת וסוגרת עליו. במקביל הוא מסתבך במערכת יחסים רומנטית עם איירין (אומה ת'ורמן), עובדת אחרת בגאטאקה.