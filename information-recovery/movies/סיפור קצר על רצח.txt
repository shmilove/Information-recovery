"סיפור קצר על רצח" הוא אחד משני פרקים בסדרה הטלוויזיונית "דקאלוג" שהבימאי הפולני קז'ישטוף קישלובסקי החליט להרחיב לגרסה קולנועית (השני הוא "סיפור קצר על אהבה"). את הסרט ממצים שני השוטים הראשונים: עכברוש מת וחתול תלוי. יאצק, נווד בשנות העשרים לחייו, צעיר מחוטט פנים ובעל מראה עברייני, משוטט בעיר עם תרמיל על השכם ובו מוסתרים חבל ונבוט. יאן הוא נהג מונית גועלי שאדיבות ונועם אינן מתכונותיו הבולטות. פיוטר הוא פרקליט צעיר ואידיאליסטי שזה עתה עבר את בחינות ההסמכה שלו. סיפוריהן של שלוש הדמויות עתידים להתחבר על רקע רצח מסמר שיער - אחת הסצינות המצמררות שנעשו מעולם בקולנוע. קישלובסקי אשר גם כתב את התסריט (יחד עם קז'ישטוף פייסיביץ'), אינו מטיף מוסר והגם שאינו עושה שימוש במרכיבים הפסיכולוגיים הכה מקובלים בקולנוע, הוא יוצר את הסרט העמוק ביותר שנעשה על התופעה האנושית המזוויעה ביותר - הריגה! הן זו הנולדת מטעמו של הפרט והן זו המתבצעת בשם הממסד. התסריט, הצילום הקודר והעריכה האליפטית מעיפים לפרצופנו דימויים שלא במהרה יימחו מזיכרוננו וההגדרה "יצירת מופת" בו הוכתר הסרט ע"י מרבית המבקרים בעולם, כוחה עומד לה גם היום ובמשנה תוקף.