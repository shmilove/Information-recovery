מבוסס על הספר "תמונתו של דוריאן גריי" מאת הסופר האירי אוסקר ווילד.מיהו דוריאן גריי? איש צעיר, תמים, חסר ניסיון וחסר חשיבות, המוצא את מעמדו בחברה רק בזכות יופיו המדהים. נער, שנפשו הרגישה ולבו הטוב סופגים רעל מיוחד במינו - רעל ההשפעה, שתוצאותיו מי ישורן? כמו בראי עקום משקפת תמונתו של דוריאן גריי, יצירתו הנשגבה של אחד מגדולי ציירי דורו, לא את פניו אלא את נשמתו ואת הרעל הפושה בגופו, אוכל את נפשו ולבסוף מטריף את דעתו. בספר זה מבטא הסופר, האמן האירי אוסקר ווילד, את דעתו המוחצת על אנשי החברה הלונדונית הגבוהה בה חי. מצד אחד מופיעים בחברה זו אנשים בעלי עושר ועמדה, מבריקי שיחה כווילד עצמו; כל קסמם של אנשים אלה הוא בחוסר מוסריותם, המאפשר להם לחיות כרצונם בניגוד לכל המוסכמות החברתיות. מצד שני אנחנו פוגשים כאן דמויות היוצאות דופן בחברה כזאת - האמן ואיש המדע שבתוקף מקצועם הם אנשי האמת והיושר המוחלטים. עקב חולשת אופיים של אנשים אלה ואמונתם התמימה באדם, הם מנוצלים או משמשים קרבן למעשי חטא ופשע, שהאוזניים תצילנה לשמעם. בכישרון עטו הזריז מוביל אותנו הסופר במבוך האירועים, התחושות והרעיונות, המתחברים יחד למבנה זר ומוזר של יצירה ספרותית בלתי רגילה זו, השופעת יופי, זוהר ואלימות נוראה גם יחד.