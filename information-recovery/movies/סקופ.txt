אחרי ההצלחה והביקורת המחמיאות ל"נקודת מפגש", ממשיך וודי אלן מאותו מקום: גם "סקופ" מתרחש בלונדון, גם כאן מככבת סקרלט ג'והנסון, גם כאן העלילה מערבת פרשיית רצח. ההבדל העיקרי הוא הטון: אם "נקודת מפגש" היה מותחן מוסר אירוני, ב"סקופ" חוזר אלן אל הקומדיה. העלילה נפתחת בדרך לשאול: עיתונאי שזה נפטר פוגש גברת שטוענת כי היא יודעת את זהותו של רוצח סדרתי. בלונדון, סונדרה היא סטודנטית אמריקאית לתקשורת שבאה כדי להשיג ראיון בלעדי עם במאי קולנוע ומוצאת את עצמה במיטתו. בהופעה של אמן אשליות היא מוכנסת לתיבת הקסמים, שם מתגלה לה העיתונאי המת ומגלה לה את הסקופ. עכשיו, בעזרתו של הקוסם הנרגן (אלן עצמו, בהופעה מאופקת יחסית) היא מנסה להתקרב אל הרוצח לכאורה - צעיר כריזמטי בן למעמד האצולה... כל הנתונים האלו הם בדיוק הלחם והחמאה של וודי אלן והופכים את "סקופ" לקומדיה אלנית טיפוסית, פינוק קטן שתמיד כיף להתכבד בו.