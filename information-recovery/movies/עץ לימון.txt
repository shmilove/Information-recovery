ספור על שתי נשים בודדות משני עברי הגבול הירוק וכל מה שנוצר ולא נוצר ביניהן. מזרחית לקו הירוק נמצאת סלמא, בעלת פרדס לימונים שבעלה מת מזמן וילדיה התפזרו בין עזה, רמאללה ווושינגטון...ובצד מערב נמצאת מירה נבון, אשתו של השר לבטחון פנים ישראל נבון, אשה בודדה לא פחות שמתגעגעת לבתה שלומדת בחו"ל ומנסה להתרגל לעובדה שבעלה נמצא פחות ופחות בקרבתה. פרדס הלימונים הופך להיות מוקד משותף לשתיהן מכיוון שרשויות הבטחון חוששים שהוא מהווה סכנה לחיי השר ורוצים לכרות חלק מהעצים. סלמא, בצעד מפתיע, לוקחת עורך דין ויוצאת למאבק משפטי שחיש קל הופך לספור קצת הזוי, קצת קומי ומאוד אמיתי בכל הקשור להגיון וחוסר ההגיון ששולט במחוזות המזרח התיכון.