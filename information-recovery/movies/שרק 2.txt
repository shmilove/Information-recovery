"והם חיו באושר ועושר עד עצם היום הזה..." – ככה נגמרות רוב האגדות, וכך גם נגמר מגה-להיט האנימציה המפלצתי (תרתי משמע) 'שרק', שניתץ קופות בשלהי קיץ 2001. בסוף הסרט ההוא, שרק, המפלץ הירוק האכזרי (בקולו של מייק מאיירס, 'אוסטין פאוורס') גילה את האהבה והחמלה שבליבו כשהתאהב בנסיכה פיונה (קמרון דיאז, 'המלאכיות של צ'ארלי', 'משתגעים על מרי'), שגם היא עטתה חזות מפלצתית בצל קללה עתיקה שהושמה על ראשה. יחד עם חברו למסע של שרק, החמור האחד והיחיד (אדי מרפי הבלתי נלאה, 'השוטר מבברלי הילס', 'אבא באלגן'), השלושה דהרו בסוף הסרט אל ירח הדבש של שרק ופיונה, ועולם האגדות והמעשיות מעולם לא נראה היה סכריני וטוב יותר. ובכן, לא בדיוק. 'שרק 2'מתחילבדיוק בנקודה שבה השארנו את הגיבורים שלנו לפני שלוש שנים, ושרק, פיונה והחמור מגיעים לממלכת הרחק הרחק מכאן, כדי לפגוש את ההורים של הנסיכה, המלך (בדיבוב של ג'ון קליז מסרטי מונטי פייטון) והמלכה (ג'ולי אנדרוז האגדית-בעצמה, מ'צלילי המוזיקה'ו'מריפופינס'). מה שנראה תחילה כגרסה מצוירת של 'פגוש את ההורים', כאשר שרק והזוג המלכותי לא ממש מסתדרים, תופס טוויסט משעשע, בשעה שנכנסת לסיפור הפייה-האם הרשעית מסיפורי האגדות, שמפצירה במלך לחסל את שרק, שכן התחייב בפניה לפני שנים כי בנה, הנסיך צ'ארמינג (רופרט אוורט, 'החתונה של החבר שלי'), הוא שיזכה להתחתן עם הנסיכה;מהגם שצ'ארמינג בכלל היה אמור להיות זה שיסיר את הקללה מעל ראשה של פיונה. מחויב להבטחתו, משסה המלך בשרק את מחסל המפלצות ואמן הסייף הדגול, החתול במגפיים (אנטוניו בנדרס בהופעה קולית בלתי נשכחת), שנוהג לשרוץ דרך קבע במסבאה 'התפוח הרעיל'. הם הפעם הם יחיו באושר ועושר? רק ימים יגידו, בעולם האגדות המסתורי והמלהיב של שרק וחבריו. 