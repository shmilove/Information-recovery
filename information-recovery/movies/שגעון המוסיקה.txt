קלאסיקה מוזיקלית של ג'ון באדהם (90 דקות לרצח). טוני מונרו (ג'ון טרבולטה, קוד שבור), הוא נער פרחח מברוקלין בגיל העשרה, שנקודת האור של חייו, היא היציאה לדיסקוטק בסוף השבוע, שם על רחבת הריקודים, הוא המלך הבלתי מעורער. במסגרת בילויו בדיסקוטק, פוגש טוני בסטפני (קרן לין גורני, Ripe), מזמין אותה לרקוד עימו בתחרות ריקודים, ולמרות שהיא נענית לבקשתו, נראה שהיא חושבת על עתיד רציני יותר, ומתכננת לעבור למנהטן. טוני מואס אף הוא בחיי הלילה הרדודים, והזוג מחליט לפתוח יחד דף חדש. טרבולטה היה מועמד לפרס האוסקר על תפקידו בסרט זה, ופס קול הסרט, שנמכר ב-20 מיליון עותקים, היה התקליט הכי נמכר בכל הזמנים עד צאת "מותחן" של מייקל ג'קסון, שש שנים אחרי.