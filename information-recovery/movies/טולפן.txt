אסא השתחרר זה עתה משירות בצי והגיע לחבליה הצחיחים של דרום קזחסטן. אם אתה בונה על חיים בערבה, אתה צריך אשה שתעסוק במלאכות הבית וזה מה שאסא מנסה להשיג. טוּלְפָּן, הכלה המיועדת מסרבת ובינתיים הוא עוזר במשק החי של אחותו. סרטו העלילתי הראשון של סרגיי דבוֹרְצֶבוֹי, מגיש עלילה אתנוגרפית קלילה באמצעים פיוטיים והתוצאה היא אחד הסרטים הכי מלבבים של השנה. הרבה אהבת אדם תמצאו כאן, חיוך רחב יעלה על שפתותיכם, הגיגים בנושאי מודרניזציה וחיים מסורתיים יציפו אתכם. מבעד לצניעות הבסיסית מתפתחת לה פנינה קולנועית של ממש.