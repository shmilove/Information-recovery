סרט הביכורים של נמרוד אנטל הוא סיפור מטורף, סוריאליסטי, ומשעשע כאחד, על עולם שהוא לכאורה הזוי לחלוטין, ועם זאת מוכר לכולנו, לפחות למי שחי פעם בעיר בה פועלת רכבת תחתית. חבורה של צעירים אבודים מתפרנסת מעבודת פיקוח - קונטרול - ברכבת התחתית בבודפשט, הונגריה. תפקידם לעבור בין הנוסעים ולוודא כי יש בידיהם כרטיס נסיעה כנדרש. החבורה כוללת את מוקי שנרדם בכל פעם שהוא מתרגש, טיבי הצעיר, שעדיין לוקח את תפקידו ברצינות, לאצי המלוכלך שפוטר כבר מ-5 עבודות עקב מצבו ההיגייני הירוד, פרופסור הזקן, שכבר ראה הכול, ואת בולצו, ראש הצוות, האיש שיכול היה לבחור בעולם של למעלה, ומסיבות הברורות רק לו, בוחר לחיות במרתפים ולא לצאת לעולם לאוויר הנקי שבחוץ. ואם לא די בתלאות העבודה, הכוללים את הנוסעים המלגלגים, המשפילים והמרססים, כדי למלא את הסיפור, הרי שישנה גם תחרות אלימה עם הצוות המתחרה שזוכה תמיד לתנאים המשופרים ולנסיעה בקווים המועדפים.לאלה מצטרפים רוצח מסתורי, הדוחף את קורבנותיו לפסים שנייה לפני הגעתה של הרכבת, יפיפייה מסתורית לבושה בתלבושת דב , נהג קטר שלא ישן לעולם, משחקי רולטה רוסית בדמות של תחרות ריצה עם רכבת האקספרס, ועשר כוסות של וודקה מסודרות בשורה על הבר.