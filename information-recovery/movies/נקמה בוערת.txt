גל חטיפות ילדים תוקף את מקסיקו, זורה תחושה הולכת וגוברת של פאניקה בקרב התושבים העשירים יותר במדינה. המצב הופך חמור עד כדי כך שבתקופה אחת של שישה ימים, נרשמות לא פחות מ-24 חטיפות, מה שמוביל הרבה מאנשי המעמד העליון לשכור שומרי ראש בעבור ילדיהם. לעלילה נכנס מיודענו דנזל וושינגטון, שמגלם את קריזי (לא להתבלבל עם המילה קרייזי!), בעברו סוכן ממשלתי מיוחד בשירות ה'סי.איי.איי', וכיום שומר ראש מרוט שפחות או יותר ויתר על האפשרות למצוא משמעות לחייו. רייברן (כריסטופר ווקן המצוין כתמיד, 'תפוס אותי אם תוכל', 'המרדף', 'נשים מושלמות'), חברו של קריזי, מסדר עבורו עבודה במקסיקו מוכת החטיפות, כשומר הראש של ילדה קטנה ודברנית במיוחד העונה לשם פיתה ראמוס (דקוטה פאנינג, 'חתול תעלול', 'בנות בסטייל'), בתם של התעשיין האמריקאי סמואל ראמוס ואשתו, ליסה. קריזי לא מתלהב מהעבודה כשומר ראש, אבל בהיעדר תוכן אחר לחייו, הוא לוקח את העבודה. בפוגשו את פיתה, נרקמת בין השניים מערכת יחסים מיוחדת. הילדה החטטנית מתעקשת לשאול את קריזי שאלות פרטיות אודות עברו ולנבור בפצעים ישנים, וזה בהדרגה מסיר את חומות ההגנה שלו מפניה ומפתח איתה מערכת יחסים חברית אדוקה שמשרתת את צרכי הילדה ביחס מצד עולם המבוגרים מחד וצרכיו של קריזי בחברות ושותפות לדרך מאידך. העניינים מסתבכים כאשר פיתה נחטפת גם כן, וקריזי, שמכה עצמו על כך שנתן לדבר לקרות, יוצא במסע נקם חסר רחמים אחרי החוטפים, כשהוא נזעם ומלא תאוות נקם מתמיד. הפעם, יש לו בשביל לחיות, ואוי למי שיעמוד בדרכו להצלת הילדה...