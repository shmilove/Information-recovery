הבמאי החדשני ספייק ג'ונז משתף פעולה עם הסופר הידוע מוריס סנדק ומביא אל המסך הגדול את אחד מהספרים האהובים של כל הזמנים – "בארץ יצורי הפרא" – סיפור קלאסי על ילדות והמקומות אליהם אנו מגיעים כדי להבין את העולם בו אנחנו חיים. הסרט מספר את סיפורו של מקס, ילד פרוע ורגיש, שחש שלא מבינים אותו בבית ונמלט לארץ יצורי הפרא. מקס נוחת על אי בו הוא פוגש יצורים מסתוריים ומוזרים שרגשותיהם פראיים ובלתי צפויים ממש כמו המעשים שלהם. יצורי הפרא מחפשים נואשות מנהיג שידריך אותם, ממש כשם שמקס כמה לממלכה לשלוט עליה. כשהוא מוכתר למלך, הוא מבטיח ליצור מקום בו כולם יהיו מאושרים. מהר מאוד למד מקס שזה לא כל כך קל לשלוט בממלכה שלו ושמערכות היחסים שלו עם יושביה הרבה יותר מורכבות ממה שחשב תחילה.