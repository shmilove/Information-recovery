סרט זה הינו המצליח ביותר מבין סרטי הסדרה, בעיקר הודות לפעלולים המיוחדים שבו. למרבה הצער, פעלולים אלו (שהם אכן מרשימים למדי, יחסית לשנת ההפקה), אינם מרמזים על עלילה מתוחכמת מדי, תסריט שנון או הישג קולנועי מרשים אחר. למרות זאת, הוא בהחלט אפשרי לצפייה. סרט זה הוא המשך ישיר לסרט הקודם, ונפתח בהירצחם של גיבורי הסרט הקודם שנותרו בחיים אחרי ההיתקלות בפרדי. אך לפני מותה, מצליחה קירסטן, אחת הנערות, להעביר לחברתה אליס את כוחות שליטת החלום שלה, מה שמאפשר לפרדי להשתלט על חלומותיהם של קבוצת נערים חדשה מרחוב אלם. כרגיל, צריכה כעת אליס להתמודד כנגד האיום החוזר ונשנה, כשהיא מצוידת הפעם בכוחות כבירים, כמעט שווי ערך לאלו של פרדי.