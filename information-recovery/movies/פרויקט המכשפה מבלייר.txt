באוקטובר 1994 יוצאים שלושה תלמידי קולנוע ליערות מרילנד כדי להכין סרט תיעודי על אגדת המכשפה מבלייר שגרמה להיעלמותם של עשרות ילדים במאתיים שנים האחרונות. הסטודנטים נעלמים ואילו אנו זוכים לראות את חומר הגלם שהם צילמו ונמצא ביער. סרטם של שני במאים צעירים בוגרי החוג לקולנוע באוניברסיטת פלורידה אדוארדו סאנצ'ז ודניאל מייריק הפך לסנסציה בארה"ב. זהו "מוקומנטרי" (דוקומנטרי מזויף) מבוצע להפליא שעלה 35 אלף דולר והרוויח עד היום 137 מיליון (!) דולר בקופות. בלי אפקטים מיוחדים, רק על ידי יצירת אווירה, ביימו השניים סרט המשאיר את יצירת הפחד לדמיונו של הצופה, וזה עובד. שנה לאחר מכן עלה לאקרנים סרט ההמשך "ספר הצללים: פרוייקט המכשפה מבלייר" המספר על סטודנטים נוספים שנכנסו ליערות כדי לגלות מה באמת קרה שם.