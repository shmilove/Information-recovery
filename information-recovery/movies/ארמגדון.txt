הארי סטמפר הוא מומחה עולמי לקידוחי נפט. הבעיה היא שעוזרו הצעיר מתעקש לחזר אחרי בתו הצעירה. כעבור זמן קצר זו הופכת להיות בעיה משנית כשאל כדור הארץ דוהר אסטרואיד ענק המאיים להשמיד את העולם. ראש סוכנות החלל מעלה רעיון נועז: לשלוח את הארי וצוותו כדי שיקדחו חור בלב האסטרואיד, ישלשלו פנימה פצצת מימן וזו כבר תעשה את העבודה... מייקל ביי, במאי מוכשר בעל יכולת ויזואלית מוכחת (ע"ע "הפריצה לאלקטרז"), מתחיל את הסרט בערך במקום בו מסתיים "פגיעה קטלנית", מתחרהו העיקרי על התואר "סרט האסונות של השנה", כלומר, החרבתה של ניו-יורק. בהמשך גם פריז ושנגחאי הופכות לעיי חורבות, הצופים זוכים לראות אפקטים מיוחדים מדהימים, והפי אנד הוליוודי קלאסי.