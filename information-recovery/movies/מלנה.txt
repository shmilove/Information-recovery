ג'וזפה טורנאטורה האיטלקי, שארג למעננו אגדות קולנועיות קסומות כ"סינמה פרדיסו" ו"מוכר החלומות" מחזיר אותנו לכפר בחופי סיציליה שטופת השמש.הסרט חושף בפנינו את אורחותיו של הכפר הקטן, כאשר צעיר בן הכפר מתגייס לצבא לאחר הכרזת מוסוליני על הצטרפות איטליה למלחמה, ומותיר בדד מאחוריו את רעייתו הטרייה והיפהפייה, מלנה (מוניקה בלוצ'י). דמותה של מלנה מהווה תשתית לפנטזיות המיניות של גברי הכפר, הלוטשים בה עיניים חומדות, כמו גם רכילות ושמועות זדוניות אשר נשות הכפרהמרשעות והקנאיות מפיצות אודותיה. היחיד המגן עליה הוא הנער החולמני והמאוהב, רנאטו (ג'וזפה סולפארו), העוקב אחריה בסתר, ואשר לסיפורה הכאוב הוא שותף סמוי ונסתר מהעין.הסרט הפיוטי והציורי מובא מנקודת מבטו של הנער המתבגר, כאשר מוניקה בלוצ'י (כל כך יפה...), כמעט ולא פוצה פה במהלך הסרט - משחקה מתמקד בשתיקתה המיוסרת, מה שבעצם מעצים את המיסתורין סביב דמותה האמיתית: ההיתה היא כה נשגבה? או שמא דמותה נעטפה בהילה המיסתורית ששיווה לההנער המתבגר?דמותה נשארת חידה, במידת מה, גם בסוף הסרט.ואיך אפשר לסיים מבלי לציין את הפסקול הנפלא, המכאיב והניצחי של אניו מוריקונה!סרט מרגש ורומנטי, מחמם לב וריאליסטי. (espressocup)