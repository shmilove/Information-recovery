קומדיה רומנטית עם טעם של פעם, בכיכובם של שתיים מהשחקנים הגדולים שהעת האחרונה ראתה על המסך הגדול – פירס ברוסנן, הלא הוא ג'יימס בונד השרמנטי להפליא, וג'וליאן מור הנאווה, שהייתה מועמדת לאוסקר על משחקה ב'השעות', וכיכבה גם בשוברי קופות דוגמת 'חניבעל', 'אבולוציה' ועוד רבים וטובים. דניאל רפרטי (ברוסנן) ואודרי מילר (מור) הם עורכי דין ניו-יורקים מצליחים, שידועים כתותחים כבדים במיוחד בתחום הגירושין. רוצה הגורל, והשניים מוצאים עצמם מתמודדים זה מול זו פעם אחר פעם במשפטים שכאלו, לרוב כאשר מילר עומדת מאחורי האישה התובעת ורפרטי מסנגר על הגבר הנתבע, מה שמוביל אותם לפתח יחסים עוקצניים במיוחד זה כלפי זו. בעיצומו של משפט גירושין מתוקשר במיוחד בין כוכב רוק לאשתו, מילר ורפרטי פוגשים זה את זו במסבאה צפופה ורחוקה מעירם, המאוכלסת בקהל משולהב אלכוהול. בסוף הערב, כשהם שיכורים לחלוטין, הם מוצאים עצמם תחת מזבח הנישואין, רק כדי להתעורר למחרת עם הנג-אובר רציני ובלי זיכרון כלשהו מחתונת הבזק שהם חוו. חזרה במשפט, הם מוצאים את החיים כזוג נשוי המייצג זוג מתגרש קשים מנשוא, בייחוד כשאי שם תחת ענני האיבה האינסופיים, הולכת ומתגלה לה האהבה החמקמקה שתוקפת את גיבורנו בחסות הנישואין המשותפים. אבל איפה עובר הקו שבין החיים הפרטיים לחיים המקצועיים? כל התשובות נמצאות פה, בקומדיה קלילה ומתקתקה זו, שמכילה בתוכה מחוות לא קטנות לקומדיות רומנטיות קלאסיות משנות הארבעים והחמישים של המאה הקודמת, ובפרט ל'צלע האדם' של קתרין הפבורן וספנסר טרייסי המנוחים.