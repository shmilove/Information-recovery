"קוריולאנוס" הוא הסרט העלילתי הארוך הראשון שביים השחקן הוותיק רייף פיינס, שגם מככב בו. לשם עבודת הביכורים שלו, הוא בחר לעבד מחזה פחות מוכר של שייקספיר, שפיינס גילם בעבר את גיבורו על במות לונדון. אותו גיבור הוא קאיוס מארסיוס 'קוריולאנוס', גנרל רומי כוחני שנמצא בשיאו של סכסוך עם עירו רומא ואזרחיה. תחת לחציה של אמו השתלטנית, וולומני, הוא פועל להשגת משרת הקונסול הנשגבת. קוריולאנוס ממאן להתחנף ולחזר אחר קולות ההמונים להם הוא זקוק כדי להשיג את המשרה הנכספת. בשעה שאזרחי העיר מסרבים לתמוך בו, זעמו מתפרץ וגורם למהומה המסתיימת בגירושו מן העיר. הגיבור הגולה חובר לאויבו המושבע, טולוס אופידיוס, ושניהם יוצאים למסע נקמה ברומא.