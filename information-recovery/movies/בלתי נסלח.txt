המערבון היה ונשאר המבע הקולנועי האהוב ביותר על קלינט איסטווד. "הבלתי נסלח" הוא המערבון האולטימטיבי המגדיר מחדש את הז`אנר ומסכמו. בבית זונות בביג ויסקי, לקוח חותך את פניה של אחת העובדות. מכיוון שהשריף המקומי אינו עושה דבר כדי להעניש את הפושע, שאר הזונות שוכרות את שופילד קיד, רוצח שכיר צעיר. קיד בתורו פונה לעזרתו של ויליאם מוני, אקדוחן שפרש לעבודה חקלאית. הקשיים הכלכליים והסיוטים על עברו, גורמים למוני לקחת את עבודת החיסול האחרונה בחייו. איסטווד מתמודד בחכמה עם דמותו המיתולוגית ככוכב מערבונים ויוצר אפוס הומני ומרגש עם קורטוב של אירוניה דקה. הסרט זכה בפרסי האוסקר לסרט ולבמאי הטוב לשנת 1992.