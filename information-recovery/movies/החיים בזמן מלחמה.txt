זוכרים את ‘אושר, יצירת המופת של טוד סולונדז מלפני עשור? עכשיו הוא חוזר במעין המשך — הסרט הטוב ביותר שיצר מאז האושר ההוא, בין היתר בזכות הפסקול האפקטיבי ומלאכת המצלמה המחושבת והצלולה של אד לחמן. ‘החיים בזמן מלחמה משוטט בטריטוריות הסולונדזיות המוכרות: משפחה יהודית מתוסבכת, הומור שחור, מחילה, נגיעה בה בעת באישי ובלאומי וטיפול בנושאים לא קלים שבהם הוא נוגע במכחול עדין של אמן. “הממשיך הישיר של וודי אלן כינוהו מבקרים רבים אבל כזה המצליח לחפור הרבה יותר עמוק ובצורה הרבה יותר סאטירית לתוך מעמקי נשמת האמריקנה. בה בעת סולונדז מגלה גם חמלה ומהאולם הוא יוציא אותנו בלי טעם של חמיצוּת. גוי נשואה לגבר עם בעיית סמים ועכשיו היא מנסה להיפרד ממנו במסעדה ניו גרזית. גם רוח האקס המנוח שלה עתידה להיכנס לתמונת חייה. באותה השעה ממש, במסעדה במיאמי, מתאהבת אחותה טריש בהארווי אחרי שהיא מגלה כי הוא, ממש כמוה, תומך נלהב של מדינת ישראל. טימי, בנה בר המצווה, מגלה לפלצותו כי אביו לא נפטר כמו שסיפרה לו אמו אלא ישב בכלא בעוון עבירות פדופיליה ועכשיו הוא רוצה לחדש את הקשר. הלן, האחות השלישית, תסריטאית מצליחה בהוליווד, מרגישה לחוצה משני כיוונים: הן המשפחה והן ההצלחה.