הכירו את השם החם הבא בתחום הלחימה בכוחות האופל בעולם – ד"ר גבריאל ואן הלסינג, או 'ואן הלסינג' בפשטות, כפי שהוא מוכר בפי אחד העם. מגולם על ידי שחקן האקשן העולה יו ג'קמן (שגילם את דמותו הקלאסית של וולפרין ב'אקס מן 1 ו-2'), ואן הלסינג הוא צייד המפלצות האולטימטיבי שכיכב בספריו של בראם סטוקר, יוצרו האגדי של דרקולה, והיווה אויב ראוי ושקול ליצורים מעוותים שהתקיימו בספריו של סטוקר, ועוד רבים אחרים. סרט זה עוקב אחר קורותיו של גיבורנו הנודע, שנקרא בשלהי המאה ה-19 למדינה מסתורית במזרח אירופה במטרה להילחם פנים מול פנים במלך הערפדים בכבודו ובעצמו (הלא הוא דרקולה האחד והיחיד), איש הזאב האיום, וכן גם בפרנקנשטיין המיתולוגי. משהוא מגיע ליעדו, מתייצבת לצידו לוחמת ערפדים נועזת בשם אנה ולריוס, בעצמה נצר לשושלת ארוכה של בני משפחה שהתחייבו לרדוף אחרי דרקולה ולחסלו אחת ולתמיד. את ולריוס, אגב, מגלמת קיית בקינסייל, שכבר התנסתה בלחימה בערפדים ב'מלחמת האופל', להיט פנטזיה מצליח מ-2003