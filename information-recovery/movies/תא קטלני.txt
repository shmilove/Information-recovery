יופי מדהים הוא שם המשחק אצל הבמאי ההודי-אמריקאי טרזים שהגיע לבימוי סרטו העלילתי הראשון אחרי קריירה מצליחה ומשופעת בפרסים בתחום הוידאו-קליפים והפרסומות. טרזים מספר סיפור דמיוני מצמרר על פסיכולוגית של ילדים המתמחה בחדירה למוחם ולתת-מודע של אנשים בתרדמת כדי לנסות ולהחזירם אל ההכרה. רוצח סדרתי נוהג לחטוף צעירות, לכלוא אותם בתא זכוכית (מכאן שם הסרט), להציפו במים אחרי 24 שעות ולתעד את מותן האיטי בוידאו. לאחר מכן הוא אונס את הגופות, צובע אותן בסיד ומשליך לצדי נהרות. האפ.בי. איי. מגיע אליו כאשר נערה אחת כבר כלואה בתאה, אך האיש נכנס לתרדמת לאחר מאבק עם השוטרים ועל הפסיכולוגית האמיצה לחדור אל מוחו של סכיזופרן-פסיכופט כדי לגלות את מקום התא. מה שמתגלה לה שם הוא עולם מפחיד ומרהיב כאחת, השואב את עיצובו מציורים סוריאליסטיים, אמנות הודית, תמונות קתוליות, היירונימוס בוש, אשר, פייר וז’יל הפוסט-מודרניים, וגם סרטים כמו "סנטה סנגרה" של במאי הפולחן הצ’יליאני אלחנדרו חודורובסקי, "שתיקת הכבשים" ו"מטריקס". לזכותו של טרזים יש לומר כי מכל המישמש התרבותי-קולנועי-אמנותי שהוא מצטט נוצר עולם ייחודי לסרט, מגובש ומרתק.תקציר:סינמטק ת"א