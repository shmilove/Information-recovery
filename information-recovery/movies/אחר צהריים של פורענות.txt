סרטו של סידני לומט עוסק בשני שודדי בנק, המסתגרים בסניף בנק ניו-יורקי, ולוקחים את עובדיו כבני ערובה. הסיבה למעשה אינה תאוות בצע לשמה, אלא נסיון להשגת מימון לניתוח שינוי מין לאהובו של גיבור הסרט, סאני (אל פאצ`ינו). לומט שלף את הבסיס לעליה מידיעה שהתפרסמה בעיתון, ולאורך כל הסרט הצופה מודע ל"אמיתות" הסיפור; ידיעה זו תורמת למתח המתקיים בסרט במספר רמות, ובעיקר המתח בין הריאליסטי (ידיעה מן העיתון) ובין התיאטרלי-בדיוני (השלמתה הדמיונית של הידיעה היבשה). הדמויות "נבראות" מתוך העובדות היבשות לפי מיטב המסורת של התיאטרון האמריקאי, וחלקו האחרון של הסרט מורכב בעיקר מדיאלוגים ארוכים בין הגיבור לדמויות הסובבות אותו. מתח נוסף מתקיים בין הגיבור האינדיבידואלי, החריג, ובין הכרך הסובב אותו: סאני הוא מרכיב קטן בסביבה. עם כל חריגותו ושונותו (המתבטאת בעיקר בסיבת השוד), הוא בעצם תוצר טבעי של מוזרות העיר, המאפשרת קיום ל"חריגים" כמוהו. העיר היא גיבורה וישות נפרדת בסרט, שמזינה את הדילמה המרכזית שלו.