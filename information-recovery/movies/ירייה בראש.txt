סרטו המרהיב ויזואלית של יוצר הארט-האוס התאילנדי, פנ-אק רטאנארואנג (החיים האחרונים ביקום, גלים נסתרים) הוא פילם-נואר שמתאר את התגלגלותו של אדם ממשרתו המשטרתית למומחיות בתחום חיסול האישים ועד להארה רוחנית. את המחזור הזה מתחיל גיבורנו כשהוא מופלל ע"י גנגסטר, כנקמה על כך שלא לקח שוחד ולא דאג לכך שהתיק נגד הפושע ייעלם במסדרונות הביורוקרטיה. אחרי טראומה קיצונית, יקום הגיבור ויבחין שעבורו העולם התהפך. גם במובן הפיזי של המילה. והמצלמה תתהפך יחד איתו.