ברזיל, 1970. מאז 64' המדינה נתונה תחת עולה של דיקטטורה צבאית. במכסיקו מנסה הנבחרת הלאומית לזכות באליפות העולם ואין דבר שמאורו בן ה-12 רוצה יותר מזה שפֶּלֶה וטוסטאו יניפו את הגביע בפעם השלישית. דווקא בימים האלה מחליטים הוריו, לצאת לחופשה ולהשאיר את הילד בבית סבו אשר חי בסאו פאולו. אלא שהזקן נפטר במפתיע מהתקף לב ומאורו, פתאום לבד בעולם, מגלה בפעם הראשונה כי הוא יהודי (לא עפ"י ההלכה, אמו קתולית). את הבשורות הוא מקבל משלמה, שכנו הקשיש והנרגן של הסבא. האם זה האיש שידאג לו בימי חופשת הקיץ של ההורים? מה פשר החופשה החפוזה הזו? לאן הם נעלמו מבלי להותיר עקבות ולמה אי אפשר ליצור עימם קשר? אם הבנתם מהסינופסיס לעיל כי סרטו השני של קאו המבורגר הינו אחת מאותן יצירות התבגרות מדכדכות אזי טעיתם. נכון, חלק מהתסריט מבוסס על מרכיב בביוגרפיה שלו - הוריו, זוג רופאים, נעצרו ב-1970 בעוון סיוע לכוחות חתרניים. עם תנופה של במאי מנוסה הוא מוציא אותנו למסע קליל, שופע ברגעי הומור, המנצל במלואן את האפשרויות שמעניקים לו הארכיטקטורה והמבנה האנושי של רחובות שכונת בום רטירו שבסאו פאולו, ומגיש יצירה אמינה ורהוטה שהייתה לאחת ההפתעות הכי נעימות בפסטיבל ברלין 2007.