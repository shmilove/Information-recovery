לאחר שגילם סופר-גיבור ב'דרדוויל', סוכן ביון ב'כל הפחדים כולם' וכוכבן מדע-בדיוני ב'צ'ק פתוח', בן אפלק נאלץ להתמודד עם המשימה הקשה מכולם ? להיות הורה לילדה בת שש במשרה (כמעט) מלאה. בסרטו החדש והמאוד מדובר של הבמאי המוערך קווין סמית' ('עכברושי הקניון', 'דוגמה', 'ג'יי ובוב השקט מכים שנית'), אפלק מגלם את אולי טרינק, פובליציסט ניו-יורקי צעיר וחלקלק, שנראה שחייו לא יכולים להיות מושלמים יותר: הקריירה שלו משגשגת, הוא בדיוק נישא לאהבת חייו (ג'ניפר לופז בתפקיד קצרצר), ויש כבר בת בכורה בדרך. מהר מאוד העניינים מתהפכים על פיהם, כאשר אשתו האהובה מתה בדמי ימיה, הוא מאבד את עבודתו, ונאלץ לעבור חזרה לגור עם אביו בפרברי מדינת ניו ג'רזי. הופ חולפות להן שש שנים, ואנחנו מוצאים את טרינק שוב בפתחה של תקופה מאירת פנים: בתו הקטנה, גרטי, גדלה להיות ילדה נבונה ומציאותית שכולם אוהבים, ואהבה חדשה מגיחה לחייו, לא פחות מאשר בדמותה של השחקנית המהממת ליב טיילר (שזו לה החבירה השנייה עם אפלק, אחרי שובר הקופות 'ארמגדון' מ-1998), שמגלמת מוכרת בחנות הוידאו המקומית שמתאהבת באב האלמן. עטוף במסווה של קומדיה רומנטית קלילה, 'ג'רזי גירל' הוא בעצם סרט פילוסופי אודות הכיוונים השונים שהחיים זורקים אותנו אליהם מבלי שתמיד תהיה לנו אמירה בנדון, וההשפעות שיש לשינויים אלו על רצף חיינו הסדירים...