בספטמבר 1939, בעקבות חתימת הסכם ריבנטרופ-מולוטוב ובמקביל להסתערות של צבא גרמניה הנאצית, חוצה גם הצבא הסובייטי את הגבול הפולני ולוקח בשבי רבבות חיילים, קצינים ושוטרים. אנה, רעייתו של קצין פרשים, יוצאת מזרחה למצוא את בעלה, שבחר להישאר עם חייליו. יחד איתם הוא מגיע למחנה שבויים שהוקם ליד יער קאטין. במרץ 1940 מחוסלים למעלה מ 15,000 מהשבויים, ממיטב בניה של האומה הפולנית, על ידי אנשי ה־NKVD, המשטרה החשאית של סטאלין. יז'י, ידידו של הקצין ואחד הניצולים הספורים מהטבח, מציג קורבן מסוג אחר; זה שנכפה עליו להסתיר מאחיו את האמת.אחד הקצינים שנרצחו בקאטין היה קפטן יקוב ויידה, אביו של אנדז'יי, שהפך אחרי מלה"ע השניה לגדול במאי פולין. בסרטו החדש הוא מחזיר חוב אישי ומנסה לחבר את הפולנים הצעירים למורשתם. עם היכולת המוכחת שלו לעצב דמויות, להעבירן דרך עלילה מרתקת ובדרך גם לבנות אווירה מדויקת, מגיש ויידה, מכמה זוויות, דרמה היסטורית מרגשת שעוצמתה הולכת וגוברת לקראת הרגעים המסעירים והבלתי נשכחים של סצנות הסיום.אנדז'יי ויידה נולד בפולין בשנת 1926 ולמד קולנוע בקראקוב ובלודז'. הוא מביים מאז שנות ה-50 ובשנת 2000 זכה בפרס האוסקר למפעל חיים. סרטו החדש, "קאטין", היה אחד מחמשת המועמדים הסופיים בקטגורית הסרט הזר בתחרות האוסקר 2007.