כשהוריה מחליטים לעבור דירה, צ'יהירו נאלצת להיפרד מחבריה. היא מאד עצובה וכועסת על כך, והיא לא מסתירה את זה. בדרך לבית החדש מתפתה אביה להיכנס לפארק שעשועים מוזנח. בשעה שהוריה מוצאים לעצמם דוכן מזון, היא משוטטת ומקטרת, עד שמישהו מזהיר אותה להסתלק מהמקום לפני רדת החשיכה. אך כשהיא שבה להזהיר את הוריה היא מגלה כי הם כבר הפכו לחזירים. מכאן היא עתידה להיתקל בעוד ועוד יצורים משונים, ותצטרך לגלות אחריות כדי לשמור על זהותה. הביקורת בארה"ב הכתירה את "המסע המופלא" כגרסתו של האיאו מיאזאקי ל"עליסה בארץ הפלאות" ובמידה מסוימת יש כאן אותה מידה של גאונות ואימה. מיאזאקי מוביל את הגיבורה שלו לתוך עולם מאיים ומטריד, שמכריח אותה לחלץ את כל איכויותיה כדי להמשיך הלאה. מלבד עלילתו המורכבת, והתפיסה הלא חד-ממדית של הדמויות, מצטיין "המסע המופלא" במעלות ויזואליות שנדיר לפגוש היום ביצירות אנימציה. על העובדה שמדובר באחד הסרטים הטובים ביותר של השנים האחרונות, יעידו הזכייה בפרס הראשון בפסטיבל ברלין 2002, ובפרס האוסקר 2003.