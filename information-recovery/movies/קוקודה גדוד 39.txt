בזמן מלחמת העולם השנייה מחלקה צבאית מגדוד 39 של הצבא האוסטרלי נשלחה לפטרל מחוץ לשטחי הכפר איסוראווה, בנתיב הקוקודה הידוע שבפפואה גינאה החדשה. חיילי המחלקה, טירונים צעירים חסרי הכשרה מספקת ונטולי ציוד בסיסי, הועסקו בשלל עבודות תחזוקה כמו סלילת דרכים ובנוסף לכך הותקפו ללא הרף בידי היפנים שאף ניתקו את קווי האספקה והתקשורת. מבודדים, בתנאי שטח ואקלים קשים וללא מזון ושתייה החיילים עוברים מסע של עינויים – מארבים יפניים ואינספור פצועים. הכפר איסוראווה עומד ליפול לידי היפנים והחיילים אוזרים את שאריות כוחם ואומץ לבם במאבק על הכפר. הסרט, המבוסס על אירועים אמיתיים, הוא מחווה לכוחות האוסטרליים במלחמת העולם השנייה ולעוז רוחם ואומץ לבם של חיילי גדוד 39.