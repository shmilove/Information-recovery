לסרט "יופיו של החטא" אקספוזיציה מדהימה: בכפר נידח במונטנגרו, בעל מוציא להורג את אשתו בטכס פומבי. האשמה: בגידה. מכאן מתמקדת העלילה בזוג אחר, המחליט לצאת לעיר הגדולה. הם פונים לקרוב משפחה מפוקפק המפנה אותם למקומות עבודה חדשים. האישה נשלחת לעבוד במחנה נודיסטים לתיירים - ושם מתוודעת לראשונה להנאות הגוף. הקונפליקט בין הפרימיטיביות שבהרים לבין המתירנות הבלתי מרוסנת של התיירים המערביים בכפר הנופש, מובילה לסיום הטרגי. זהו סרט בעל איכויות ויזואליות מדהימות, שפע חושניות ובעל מסר חברתי ברור ופסימי.