סיפור התבגרותם הנוגע ללב של ארבעה אחים בסאו פאולו שבברזיל. באחת הערים הכאוטיות בעולם, מנסה כל אחד מהילדים בדרכו לשרוד ולפלס לו מוצא מן הדוחק. אחד הבנים הוא שחקן כדורגל מחונן שמזייף את גילו כדי להיכנס לנבחרת הנוער. השני הוא שליח על קטנוע אשר הביא לעולם ילד. הוא מתקשה לשאת את גודל האחריות ובסופו של דבר מחליט לבצע מעשה נואש ומסוכן על מנת לדאוג לרווחתו הכלכלית של בנו. השלישי, חוזר בתשובה המאמין בכוחו של ישו להציל את העולם ואותו מכל סבלותיו. ובן הזקונים, ילד כובש ומקסים, מנסה לגלות מיהו אביו. הוא רודף אחרי נהגי אוטובוס כהי עור בניסיון לפתור את התעלומה, לאחר שמצא תמונה ישנה של אמו עם נהג אוטובוס כהה עור. את כולם מגדלת לבדה בבית אחד האמא. אישה חזקה, מיוחדת ואופטימית, אשר למרות שהיא שוב בהריון (ללא גבר ברקע) חשוב לה מאוד שילדיה יתחנכו כמו שצריך וירוויחו את לחמם בכבוד.