הבמאי עתיר האפקטים, זאק סניידר ("300", "השומרים") מגיש את סרט האנימציה הראשון שלו, פנטזיה מכונפת לכל המשפחה המבוססת על ספריה של קת'רין לאסקי. הסרט מביא את סיפורו של סורן, ינשוף צעיר, השבוי בסיפוריו של אביו אודות לוחמים מכונפים שלחמו בקרב גדול כדי להציל את כל ממלכת הינשופים מפני האיום הנורא של 'הטהורים'. סורן חולם להצטרף ללוחמים, אבל אחיו הבוגר, קלאד, בז לו על הרעיון, דבר שעולה להם ביוקר, כשהשניים נופלים בשבי בידי הטהורים. סורן מצליח לברוח בקושי, ובעזרת חבריו הינשופים הצעירים, הוא עובר סכנות אינספור כדי למצוא את מקום מסתורם של הלוחמים האגדיים, ולהציל את הממלכה מתוכניותיהם של הטהורים.