לאדי, שוטר במשטרת ברוקלין, נשארו 7 ימים לפרישה המיוחלת. מדוכדך וחסר כיוון, הוא מעביר את הימים הנותרים בחניכת שוטרים צעירים ובביקורים מזדמנים אצל זונה בשם שנטל. למרות רצונו לסיים את תפקידו בן 20 השנים בלי להיקלע בדרך לאירועים יוצאי דופן, הייאוש שלו כופה עליו לעשות מעשה נועז ומסכן חיים. סאל, שוטר במחלק הסמים של משטרת ברוקלין, מסיים את שנתו ה-12 בשירות. מצבו הפיננסי הגרוע, וכן מצב בריאותה של אשתו ההרה, מובילים אותו ללכת רחוק במיוחד, מעבר למותר בחוק, במטרה לספק למשפחתו את המחסה והפרנסה האלמנטרים. טנגו, שוטר סמוי במשטרת ברוקלין, בילה את שלוש השנים האחרונות כ'שתול' בכנופיות סוחרי הסמים של ברוקלין. לאחר שנאלץ לבלות זמן בבית הסוהר על מנת לזכות באמונם של 'חבריו' החדשים, מערכת יחסיו עם אשתו עלתה על שרטון. טנגו מחליט שהוא ביצע את משימתו במלואה ומעוניין לחזור לחייו הקודמים. מפעיליו מבטיחים לו גם את החופש שלו וגם קידום בדרגות אם יבצע עבורם משימה אחת אחרונה – לטמון מלכודת לחברו הטוב ביותר, סוחר הסמים קאז. אדי, סאל וטנגו עתידים להיפגש. הם מאכלסים את אותו איזור ומשרתים באותה תחנת משטרה. המפגש הגורלי שלהם ייערך במהלך פשיטה משטרתית על עסקת סמים גדולה.