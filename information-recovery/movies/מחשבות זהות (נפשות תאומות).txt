אלכס בן השבע עשרה יושב בחדר החקירות ולא שם על הטון הקשוח של בלש מקנזי. החקירה תקועה, את זה גם מקנזי יודע, ואם רוצים להבין מדוע גמר נייג`ל, חברו לחדר של אלכס, עם כדור בראש, צריך גישה אחרת. גישה שכזו מביאה סאלי רו, פסיכולוגית משטרתית שמנסה לפענח את נפשו של אלכס. ככל שמתקדמת החקירה, כך מתבררים יחסי הכוחות בין שני הצעירים - האם מדובר בפסיכופת צעיר שמצא לעצמו טרף קל או שמא תמונת הדברים אינה כה פשוטה? סרט הביכורים של גרגורי ריד הוא מותחן פסיכולוגי שמחבר בין נקודות רבות כדי לטוות את הרשת סביב צופיו. ריד נע בין מסעות הצלב, נעורים מיוסרים, הורים מנותקים ועד לתאוריית הגשטלט כדי ליצור את המצע הדרמטי לסרטו ואת אלו הוא עוטף בגווני כחול ואפור המייצרים אווירת דמדומים מתעתעת. הנוכחות החזקה של טוני קולט והופעתו המרשימה של השחקן הצעיר אדי רדמיין מוסיפים לעוצמה של התוצאה הסופית, אחד המותחנים הטובים שיצאו מאוסטרליה בשנים האחרונות.