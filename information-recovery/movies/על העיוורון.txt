הסרט שפתח את פסטיבל קאן היוקרתי הוא הגרסה הקולנועית לספרו עטור השבחים של זוכה פרס נובל לספרות ז'וזה סאראמאגו. אלגוריה לחברה האנושית השרויה תחת מגיפת "עיוורון לבן". ביום בהיר ורגיל לכאורה, רואה לפתע איש אחד את העולם מבעד למסך לבן וחלבי. הוא פונה אל רופאו, שניצב מולו אובד עצות. כמה שעות לאחר מכן, מתחיל גם הרופא לראות לבן. לאט לאט מתפשטת המגיפה בעיר ועוד אנשים מאבדים את מאור עיניהם, עד שנותרת רק אישה אחת שיכולה לראות. מה עומד לקרות למין האנושי כשהאנשים מאבדים בפתאומיות את אחד מהחושים החשובים ביותר? איזו חברה תקום? אשת הרופא, היא היחידה שראייתה לא נפגעה - עדת הראיה למתרחש. היא זו המוליכה את שאר גיבורי הסרט, ואותנו, במסע נדודים ברחובותיה של העיר העיוורת. מסע החושף בפנינו את בסיס טבעו של האדם.