קומדיית פעולה בכיכובם של אשף אמנויות הלחימה ההונג-קונגי ג'קי צ'אן והקומיקאי השחור כריס טאקר, שהצחיק עם קולו הצייצני כבר ב"האלמנט החמישי" ו"כסף מדבר". צ'אן מגלם שוטר הונג-קונגי בשם לי המגיע ללוס אנג'לס כדי לסייע לדיפלומט סיני למצוא את בתו שנחטפה ע"י אירגון פשע מסתורי. מכיוון שהאפ.בי.איי לא מאמין במעורבות זרה בחקירה, הוא מצמיד אליו שוטר רברבן וטיפש שימנע ממנו להצליח במשימתו. התוכניות של לי אכן משתבשות, אלא שבמהרה השניים הופכים להיות צוות מצליח, אם כי מטורף. מפגן מושלם של אקרובטיקה קומית מצידו של ג'קי צ'אן, השואב את השראתו מבאסטר קיטון והרולד לויד. כותרות הסיום מוקרנות על רקע הפספוסים מהסרט, כרגיל אצל ג'קי צ'אן.