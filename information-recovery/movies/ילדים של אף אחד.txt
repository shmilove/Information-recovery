השנה היא 1939. מלחמת האזרחים בספרד נמצאת לקראת סיומה העצוב. קרלוס, בנו בן ה-10 של גיבור רפובליקני שנהרג במלחמה מובא ע"י מדריכו לבית יתומים המנוהל ע"י מנהלת קשוחה ופרופסור עדין, שניהם תומכים בסתר בכוחות השמאל. למרות נצחונו על הבריון המקומי והיחס הטוב מצד המבוגרים, קרלוס מרגיש שמשהו מוזר מתרחש בבית היתומים. קודם כל יש את איש האחזקה האלים, אוהד הפשיסטים, המגיב באלימות כאשר הילדים מתקרבים למאגר המים של המקום. אך בעיקר מדאיגה את קרלוס ואת שאר הילדים רוח רפאים של ילד מת המסתובבת בלילות. קרלוס הוא הראשון שמעז לתקשר עם הילד המת ומרגע זה אירועי המלחמה המתקרבת וההתרחשויות העל-טבעיות משתלבים אלה באלה עד הסוף הטראגי. הבמאי המכסיקני גיירמו דל טורו משלב בתחכום רב בין רגעי אימה לאמירה פוליטית, בסרט הנראה כשילוב בלתי אפשרי בין "האחרים" ל"לשון הפרפר" ועולה על שניהם יחד, גם באווירה וגם בהומניזם. הפיקו את הסרט האחים פדרו ואוגוסטין אלמודובר.