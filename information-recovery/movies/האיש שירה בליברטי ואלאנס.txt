בשלהי המאה ה-19, ראנסום סטודרד, סנטור נכבד ורב-עצמה שב אל שינבון, עיירה קטנה בה עשה את צעדיו הראשונים כעורך-דין צעיר  זמן קצר עם תום מלחמת האזרחים. כאשר נשאל הסנטור ע"י עורכי העיתון המקומי לסיבת בואו המפתיעה, משיב הלה שבא להשתתף בהלווייתו של מקומי עלום בשם טום דוניפון. הסיבות לנוכחותו מתחילות להתבהר כאשר הוא מתחיל לספר כיצד הכיר את אותו טום דוניפון ובסופו של דבר אף חושף את האמת מאחורי סיפור הריגתו של פורע-חוק בשם ליברטי ואלאנס אשר על פי המיתוס נורה ונהרג בידי ראנסום סטודרד במהלך קרב אקדחים אחד-על-אחד. "אומה זקוקה למיתוסים ולדברים להאמין בהם"... "וכאשר האגדה הופכת למציאות - הדפס את האגדה!" במילים עגומות אלו הקדים "האיש שירה בליברט ואלאנס" את "הבלתי נסלח", מרסק המיתוסים הנהדר והעגמומי של קלינט איסטווד. את סיפורי האגדות של "המערב הישן והפרוע" שאיסטווד כה היטיב לרסק ב-1992, פורד חוזה ומנפץ כבר ב-1962.