הסרט "ג'וני אינגליש 2" הוא סרט המשך של "ג'וני אינגליש", הקומדיה ששמה ללעג את סדרת ג'יימס בונד עם רואן אטקינסון (הלוא הוא מיסטר בין) בתפקיד המרגל. רק שבניגוד לג'יימס בונד היעיל והשרמנטי, ג'וני אינגליש הוא מרגל מבולבל ומגושם.

בסרט זה, אינגליש יוצא בעקבות חבורה של מתנקשים בינלאומיים העומדים לרצוח מנהיג בכיר ובכך ליצור כאוס עולמי. הוא עושה זאת לאחר שהסתתר במשך שנים באזורים מרוחקים של אסיה ופיתח שם את כישוריו הייחודים - מה שמהווה פארודיה ברורה על הסרט "באטמן מתחיל".

אינגליש חוזר לפעולה לאחר שסוכנות הביון הבריטית לומדת על כוונה לחסל את ראש הממשלה הסיני, ומגיעה למסקנה שרק הוא יכול להציל את המצב. לשם כך ישתמש אינגליש בגאדג'טים המשוכללים ביותר. בעשותו כן, הוא יגלה רשת קנוניות שמגיעה עד הק.ג.ב, ה-CIA וגם סוכנות הביון הבריטית שלו עצמו. יש לו לוח זמנים צפוף ביותר, שכן ההתנקשות הקטלנית אמורה לקרות בכל רגע.

בצד אינגליש מופיע כאן צוות גדול של כוכבים בריטיים, אך בסרט מגיח גם שחקן ישראלי - מארק איווניר.