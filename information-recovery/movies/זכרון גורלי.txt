בעולם עתידני, טיול למקומות רחוקים ורכישת חוויות מעבר לאלה שביום-יום יכול להיעשות תוך חיסכון של תחבורה והוצאות, בעזרת השתלת זיכרונות מהחוויה אותה בוחר הלקוח בחברה מסחרית המתמחה בזיכרון. למרות אזהרות רבות, פונה דאגלס (שווארצנגר) לחברה, לקחת טיול הרפתקני במיוחד, בו הוא לא יזוז מהמקום, אך יצבור זיכרונות ממוחשבים של מסע למאדים, פעולות נועזות כסוכן חשאי ואפילו של רומן עם בחורה התפורה בדיוק לפי מידותיו. וזיכרונות זה הרי מה שמשנה. אולם משהו משתבש, נראה שמאחורי החזות של החברה עומדים כוחות רשע ודאגלס נאלץ להימלט, להלחם באויבים שרודפים אותו, להטיל ספק לאיזה צד של המאבק שייכת אשתו לורי (סטון) ולבסוף גם לטוס אל המאדים ולהושיע שם את אנשי החלל משלטון טוטליטרי הגוזל מהם אויר לנשימה. או שאולי הכל רק בראש שלו? או אולי רק בראש שלנו, הצופים? סרט פעולה עתידני עמוס פעלולים ואלימות, המבוסס על ספרו של פיליפ קי. דיק, שחיבר גם את הספר המקורי על פיו נעשה "בלייד ראנר".