היצ'קוק מנצל את פרנויות המלחמה ומביים את המותחן המבריק הזה, שכולל את כל סממניו הידועים, בעיקר את מוטיב האדם החף מפשע המואשם ומוצא עצמו בורח מהחוק. במקרה הזה מדובר בעובד של מפעל אווירונאוטי שמואשם בחבלה מכוונת אשר גורמת למוות של חברו בשריפה. ההאשמה מוציאה אותו למסע שבו ינסה לגלות מיהו החבלן האמיתי, כשבדרך הוא יעלה גם על כמה תכניות קונספירטיביות מהדרגה הגבוהה ביותר. זה יוביל אותו למסדרונות הממשל בוושינגטון וגם לפסל החירות בניו יורק לסצנה בלתי נשכחת. היצ'קוק כל כך אוהב את האתרים המפורסמים הללו, ואיזה מטעמים הוא עושה אתם כסטים לסצנות המתח הבלתי מתפשרות שלו!