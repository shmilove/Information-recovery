כאשר יצאו סמואל פרגוסון, רעו דיק קנדי ומשרתו ז`ואי למסע של חמישה שבועות בכדור פורח מעל לבה של אפריקה עדיין היה רוב רובה של ``היבשת השחורה`` בבחינת נעלם גדול. נוסעים וחוקרי ארצות הסתערו על אפריקה, באים מחופיה השונים ומנסים לפלס להם דרך מדבריותיה, נהרותיה ויערות העד שלה, נתיב אל אזוריה הפנימיים, שנודעו עד אז רק בסיפורי אגדות.מסע ההרפתקאות המרתק של שלושת נוסעינו מקשר בין מסעי חקר רבים ושונים שעשו אחרים לפניהם, נוסעים עשויים לבלי חת שהתקדמו, בדרך היבשה בעיקר, עד אשר נספו או נעצרו ושבו לאחור.תודות למתקן מחוכם שהמציא הדוקטור פרגוסון מרחפים הוא וחבריו הנועזים, בכדור פורח, מעל לג`ונגלים ואגמים, מדבריות וערבות, ערים מסורתיות והרי געש. הם מתגברים על כל המכשולים, הן של איתני טבע והן ובעיקר של האדם, תודות לתעוזתם, למסירותם ההדדית ולתושייתם המופלאה.