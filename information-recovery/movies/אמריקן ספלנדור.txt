"אמריקן ספלנדור", כשמם של סדרת ספרי הקומיקס עליהם הוא מבוסס, הוא ביוגרפיה של הארווי פיקאר, יוצר הקומיקס וספרן, שלאורך כ-30 שנים מהווה אלטרנטיבה לקומיקס המוכרים של גיבורי העל למיניהם. הקומיקס שכותב פיקאר (שאינו יודע לצייר ונעזר במאיירים מפורסמים שונים) מבוסס על חיי היום-יום שלו, על חוויותיו האישיות ועל יחסיו עם אשתו. שרי ספרינגר ברמן ורוברט פולצ'יני יצרו דיוקן אוהב ומעורר אמפטיה של איש שהוא ה"אאוטסדריות" בהתגלמותה. הסרט שופע הברקות קולנועיות ומערב סצנות עם שחקנים המגלמים את דמויות הגיבורים עם סצנות דוקומנטריות בכיכוב פיקאר ואשתו ג'ויס בראבנר, ועם קטעי אנימציה המבוססים על ציורי הקומיקס המקוריים. התוצאה היא סרט מבריק שזכה בצדק באינספור פרסים בעולם.