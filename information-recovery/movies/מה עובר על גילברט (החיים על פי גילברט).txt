עלילת סרטו של לאסה האלסטרום מתחוללת בעיירה נידחת באיווה. "לחיות כאן זה כמו לרקוד בלי מוסיקה" אומר גילברט, צעיר קצת מוזר הנאלץ לדאוג לפרנסת אחיו המפגר ואמו כבדת המשקל, שלא יצאה מהבית מאז מות בעלה לפני חמש שנים. יחסו המנוכר כלפי סביבתו משתנה כאשר הוא פוגש צעירה חושנית שמעמידה אותו לראשונה בחייו בפני הכרעות גורליות...כמו לא מעט קולנוענים זרים (דוגמת ונדרס, פרסי אדלון וקוסטוריצה) גם האלסטרום השבדי יוצא לבחון את חיי השוליים בארה"ב. חושי האבחנה הדקים שלו והרגישות בה הוא מטפל בדמויותיו בצירוף צילומיו של סוון ניקוויסט, הופכים את הסרט לאחד מהסרטים הטובים והעמוקים ביותר שהגיעו אלינו מארה"ב בשנים האחרונות, זוהי יצירה מינורית ומלאנכולית, שמלווה את הצופה לאורך זמן רב אחרי תום ההקרנה.