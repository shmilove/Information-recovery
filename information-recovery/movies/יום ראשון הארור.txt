ביום א', ה-30 בינואר 1972, ירו כוחות בריטיים על קהל מפגינים בעיירה דרי שבצפון אירלנד. ההפגנה הסתיימה עם 13 הרוגים ו-14 פצועים, וסימלה את הסלמת האלימות במלחמת האזרחים. פעיל זכויות האזרח איבן קופר מאמין כי את הבעיה האירית ניתן לפתור רק בדרכי שלום. ג'רי דונהיו הוא קתולי חם מזג, שרוצה להקים משפחה עם חברתו הפרוטסטנטית ומוצא עצמו לכוד בהתנגשות אלימה עם הצבא הבריטי. שתי הדמויות הללו מובילות את אחת היצירות המרשימות ביותר שנעשו השנה: תיאור כרונולוגי של אותו יום טראומטי מלפני שלושים שנה. טכניקות הבימוי הכמו-תיעודיות, התסריט המתוחכם וסגנון העריכה סייעו לסרט לגרוף את הפרס היוקרתי ביותר בפסטיבל ברלין 2002.