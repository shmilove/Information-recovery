מהאולפנים של "עבודת נמלים", "שרק" ו"תפוס ת'כריש" מגיע להיט חדש. אלכס האריה הוא מלך הג'ונגל העירוני בגן החיות בסנטרל פארק בניו יורק. הוא וחבריו הטובים מרטי הזברה, הג'ירף מלמן וגלוריה ההיפופוטם מבלים את כל חייהם מאחורי הסורגים אבל הם מאושרים בחלקם, נהנים מארוחות פאר ומנופי הפארק. אף על פי שמרטי יודע שהוא לא יכול להסתדר בחוץ בכוחות עצמו, הוא נותן לסקרנות להשתלט עליו ובעזרתם של פינגווינים חביבים מצליח לצאת מגן החיות במטרה לבדוק את העולם שבחוץ ומתוך כוונה לחזור לפני עלות השחר. באמצע הלילה אלכס, מלמן וגלוריה מגלים שחברם הטוב נעדר והם מחליטים שהפתרון היחיד למצב הוא לברוח מגן החיות, להחזיר את מרטי ולשוב לפני שמישהו בכלל ירגיש שהם נעלמו. אבל אפילו בניו יורק אריה, ג'ירף והיפופוטם המשוטטים ברחובות ונוסעים ברכבת התחתית, הם מראה מוזר שסופו למשוך תשומת לב. השלושה מצליחים לאתר את מרטי בתחנת גראנד סנטרל, אבל לפני שהם מספיקים לעלות על רכבת הביתה הם נתפסים על ידי אנשים עם כוונות טובות שחושבים שחיות לא צריכות להיות בכלובים בגן חיות, ומחליטים לשלוח אותם לג'ונגל. בעלי החיים מוצאים עצמם בתיבה ונשלחים לאונייה השטה הרחק לג'ונגל באפריקה. כשהפינגווינים מחבלים באונייה אלכס, מרטי, מלמן וגלוריה נסחפים לחוף האקזוטי של מדגסקר. בעלי החיים הניו-יורקרים שרגילים לחיי הרוגע והמפנקים של גן החיות בניו יורק, צריכים למצוא עכשיו דרך להסתדר בטבע הפראי ולגלות את המשמעות האמיתית של הביטוי: "זה ג'ונגל שם בחוץ". הארבעה עוברים מסע מרתק שבמהלכו הם לומדים הרבה על משמעות החיים, עוברים שיעור בהישרדות ובעיקר מגלים דברים על עצמם ועל חבריהם.