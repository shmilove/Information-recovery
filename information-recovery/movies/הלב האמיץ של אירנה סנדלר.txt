וארשה, 1941. אירנה סנדלר היא עובדת סוציאלית המתחילה להוביל בגדים ומזון מהחלק הפולני של העיר אל הגטו שבו כלואים כמעט חצי מיליון יהודים. באחד מביקוריה היא מצליחה להבריח החוצה בת של ידידים ולהסתירה אצל משפחה פולנית קתולית ומאותו הרגע היא מבינה כי תוכל לחלץ עוד ועוד ילדים אל מחוץ לתופת המתקרבת. יחד עם אמהּ וידיד מימי הלימודים, בחור המקורב לחוגי המחתרת האנטי-נאצית, היא פועלת בנחישות להצלת הילדים ואף החשדות המתעוררים אצל שומרי הגטו לא מרפים את ידיה. גם כשהיא נופלת בשבי הגרמני ומעונה ע"י הנאצים לא מאבדת הבחורה הצעירה את האמונה בצדקת דרכה.2,000 פלוס ילדים ניצלו עד למרד ולחיסול הגטו ומבין הניצולים אף לא ילד אחד הוסגר לידי הצוררים. הברק המאפיין את הפקותיו של ערוץ הולמארק מטיל עכשיו אור על עוד מקרה גבורה מימי מלה"ע השניה - דרמת טלויזיה עזה ומשופעת באווירה ובכוכבים המבוססת על רומן שנכתב עפ"י מעללי גבורתה של אשה פולניה אמיתית שהלכה לעולמה בגיל 98 אך לפני שנה. ג'ון קנט הריסון שבחר לצלם את הסרט בריגה מניע את הסיפור בין סיפורה של אירנה, המגולמת באיפוק נפלא ע"י אנה פאקווין, לבין תנאי החיים האיומים של חיי הגטו - קור, זוהמה, מגפות ובעיקר חרדה קיומית עזה.