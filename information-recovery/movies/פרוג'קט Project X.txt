"פרוג'קט X" הוא קומדיית נעורים, העוסקת בשלושה בוגרי תיכון מארגנים מסיבת יום הולדת. ככל שמתקדם הלילה, והשמועה אודות המסיבה פורשת כנפיים, הדברים יוצאים מכלל שליטה. התפריט, כרגיל, כולל הרבה בירות, סקס ומבוגרים כעוסים. המיוחד ב"פרוג'קט X" הוא דרך העשייה שלו: האירועים הנחשפים בפנינו מוצגים כאילו צולמו בזמן אמת בידי מצלמות וידאו. כלומר, "פרויקט X" הוא תשובת קומדיית הנעורים לסרטי אימה מסוגם של "פעילות על-טבעית", "כרוניקה בזמן אמת" ו"השטן שבפנים". "פרוג'קט X", אם כך, יכול להירשם בדפי ההיסטוריה, שכן זאת הפעם הראשונה שמשתמשים בטכניקת הצילום הזו לצורך ז'אנר קומדיות הנעורים, שמעולם לא נראה אמיתי כל כך. את הסרט הפיק טוד פיליפס, מבכירי היוצרים הקומיים של השנים האחרונות. בין השאר, הוא ביים את "רוד טריפ" וכמובן את "בדרך לחתונה עוצרים בווגאס" ואת ההמשך שלו, "בדרך לחתונה עוצרים בבנגקוק", וגם את "אל תלחצי, אני בדרך".