פושע קטן משתחרר מהכלא לאחר חמש שנות מאסר ומתכנן לשדוד שני מיליון דולר ממסלול מירוצים. הכול מסתבך כשאחד מהשותפים מחליט שיש לו תוכניות משלו. לכאורה, העלילה סתמית וכבר נעשו אינסוף סרטים כאלה; בפועל, משתמש סטנלי קובריק (בסרטו הארוך השלישי) בעלילה שנעה קדימה ואחורה על ציר הזמן, במעברים חדים בין הדמויות כדי להציג יצירה מורכבת ואפלולית ששימשה בהמשך כבסיס לסרטים רבים אחרים, ביניהם "כלבי אשמורת" של טרנטינו. באופן מבריק מגיש לנו קובריק יצירה בעלת מאפיינים פוסט-מודרנים בחבילה פילם-נוארית.