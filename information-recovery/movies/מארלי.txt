יוצר "המלך האחרון של סקוטלנד" ו-The Eagle, קווין מק'דונאלד, חוזר למקורותיו הדוקומנטריים עם פורטרט של חלוץ הרגאיי, בוב מארלי ז"ל (1981 -1945). סיפורו של מארלי ותנועת הרסטפארים (כת נוצרית פאן-אפריקאית שכרוכה באמונה כי היילי סילאסי הוא גילגולו השני של ישו ...) שזור בסיפורה התרבותי והפוליטי של ג'מייקה, מולדתו. מארלי, בן לאב ממוצא בריטי ואם שחורה, הקים יחד עם חברים את The Wailers ב-1963, כלהקת סקה ורוקסטדי (שילוב של פולקלור מקומי, קאליפסו וג'אז אמריקאי). תוך עשור כבר הפך לאגדה.