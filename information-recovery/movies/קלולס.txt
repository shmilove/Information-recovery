הסרט, שעלילתו מבוססת באופן חלקי על עלילת הספר אמה של ג'יין אוסטן, מספר את סיפורה של נערה עשירה מבברלי הילס בשם שר הורוביץ (אלישיה סילברסטון), המתעסקת לרוב בענייני בגדים ואופנה. על אף שהיא מרוצה מחייה, שר מעוניינת להציג את עצמה גם כעוזרת לזולת וכבעלת אינטלקט. ביחד עם חברתה הטובה, דיון מארי דייוונפורט (סטייסי דאש), המכונה בקצרה "די", היא מחליטה לעשות "מייקאובר" לנערה חדשה שמגיעה ללמוד בבית הספר שלהן, טאי פרייז'ר (בריטני מרפי). שר מחליטה גם לשדך בין שניים מהמורים בבית ספרה.