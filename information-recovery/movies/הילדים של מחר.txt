לונדון, 2027. 18 שנה שלא נולד תינוק אנושי והעולם כולו נמצא בשיאה של התפוררות פוליטית ומדינית. בריטניה נותרה הממסד המתפקד האחרון ואלפי פליטים מתדפקים על חופיה. תיאו, שנואש מאקטיביזם לשינוי המצב הוא היום בורג קטן במערכת הבירוקרטית, שתיין נטול אשליות. אלא שחייו עולים על רכבת שדים משעה שהוא נחטף בידי ארגון חתרני, המונהג בידי אהובתו לשעבר. זו מבקשת ממנו לדאוג לגורלה של אשה צעירה, מהגרת בלתי חוקית, אשר נושאת ברחמה תינוק. מסעם של השניים בין האינטרסים המנוגדים של כל הצדדים עתיד להפגיש אותם עם שאלות כואבות בדבר עתידו של המין האנושי. סרטו החדש של אלפונסו קוארון מציע חזון דיסטופי לא קל לעיכול. אך אף מעבר להיבטים התמאטיים של סרטו, הישגו המרשים הוא האופן שבו מעצב קוארון את העתיד הקרוב. השמיים הנמוכים, הגוונים האפרוריים ומצלמת הכתף הקרובה אל הגיבורים מייצרים אווירה קודרת וסוחפת את הצופים אל לב האקשן, המבוים כאן בוירטואוזיות יוצאת מן הכלל.הסרט זכה באינסוף פרסים בעיקר על התסריט, העיצוב האומנותי על הצילום, והוא גם מועמד לפרסי האוסקר וה-BAFTA (אוסקר בריטי) 2007.