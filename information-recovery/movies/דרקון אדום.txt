שבע שנים לפני שכתב את "שתיקת הכבשים", יצר הסופר תומאס האריס דיוקן של רוע טהור כשכתב את הרומן "דרקון אדום". האריס הציג לקוראים את שלישיית הדמויות שגורלן נכרך יחד, הפסיכיאטר המבריק שהפך לרוצח, ד"ר חניבעל לקטר, חוקר ה-FBI ויל גרהאם והקצב המטורף המוכר כ"פיית השיניים". המיתולוגיה שמאחורי דמותו של לקטר, אחד הרשעים המסקרנים ביותר בספרות המודרנית, נבנתה גם בספריו הבאים של האריס, "שתיקת הכבשים" ו"חניבעל". בעיבוד הקולנועי של ג'ונתן דמי ל"שתיקת הכבשים"(1991) הפך אנתוני הופקינס את חניבעל לקטר לדמות קולנועית שתיזכר לעד. הופקינס זכה בפרס האוסקר על משחק מצמרר ויצר את אחד מאותם רגעים נדירים בקולנוע, בהם התפקיד והשחקן מתאימים בצורה כה מושלמת שקשה לדמיין שחקן אחר שיגלם את הדמות. כתוצאה מכך, עשר שנים מאוחר יותר חזר הופקינס לגלם את דמותו של לקטר, בסרט ההמשך בבימויו של רידלי סקוט, "חניבעל"(2001), שהיה אחד הסרטים המצליחים של השנה. "דרקון אדום" הוא החלק השלישי בטרילוגית הופקינס – חניבעל, מבוסס על ספרו של תומאס האריס משנת 1981, בבימויו של ברט ראטנר.