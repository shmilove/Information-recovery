סטיוארט שפרד הוא יחצ"ן חד לשון ובטוח בעצמו הלובש חליפות יוקרתיות ושעון יוקרתי מזויף. הוא מבקר בקביעות בתא הטלפון בפינת השדרה השלישית ורחוב 53 במנהטן, משם הוא מתקשר לשחקנית צעירה ונאה בשם פמלה, כדי שהשיחה לא תופיע בחשבון הטלפון המשפחתי. יום אחד, אחרי שיחתו היומית עם פמלה, מצלצל הטלפון וקולו של אלמוני מאיים שיחסל אותו אם יעז להניח את השפופרת על כנה. מכאן ואילך מתפתחת עלילת מתח עוצרת נשימה בה מוחזק שפרד בתא הטלפון כבן ערובה וחייב להאזין לקולו של הצלף המסתורי המוכיח אותו על חטאיו ונצלנותו, בעוד שמבחוץ מתאספים כוחות משטרה שחושדים שהוא רוצח אלים וחמוש. הבמאי ג'ואל שומכר מביא לנו כאן מותחן יעיל וקומפקטי שעלילתו מתרחשת לאורך שמונים דקותיו של הסרט, תוך האחדה של זמן קולנועי וזמן ריאלי.