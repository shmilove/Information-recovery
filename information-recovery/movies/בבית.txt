יונסי, גיאורג, אורי וקיארטן לא ממש התכוונו שהכל יתגלגל ככה; ארבעת החברים האיסלנדים המרכיבים את להקת סיגור רוס עברו דרך ארוכה מאז יצאו לדרך לפני כעשור עם אלבום ניסיוני, חדשני וקשה לעיכול (von) ועד מעמד העל בו הם ניצבים היום, עם שישה אלבומים, מכירות של מיליונים, הערצה עולמית גורפת, ביקורות נרגשות וסיכוי לעתיד מזהיר. הסרט התיעודי Heima (שמשמעו "הביתה" באיסלנדית) נותן מבט אינטימי וישיר על הלהקה רגע אחרי שחזרו מסיבוב הופעות עולמי בקיץ 2006 בעקבות אלבומם הקודם Takk ("תודה"), בו חרשו כמעט כל פינה בגלובוס והופיעו בכל הפסטיבלים הנחשבים. עייפים ומעט מבוהלים מהחשיפה העולמית, ביקשו לעצמם הפעם לחזור לפשטות ולשורשים, ולערוך מעין סיבוב הודיה ספונטני וחינמי ברחבי איסלנד. ההופעות לא פורסמו מראש ולמעשה עברו מפה לאוזן בקרב התושבים. בכל יום הופיעו חברי סיגור רוס באתר אחר ברחבי האי הצפוני - החל מגינות פרטיות, מתנ"ס כפרי ואולם התעמלות של בי"ס תיכון, המשך במכתש רחב ידיים, מפעל דגים נטוש ומה שנראה כתחתית של באר עתיקה, וכלה במופע ענק באצטדיון המרכזי של ריקיאוויק.הסרט מציג קטעים מהביצועים השונים והייחודיים, ראיונות עם חברי הלהקה (שמתגלים בחיים כטיפוסים חביבים להפליא, מציאותיים ונטולי אגו) ועם שלל טיפוסים שונים ומשונים שהם פוגשים במהלך המסע, מלווים בצילומי נוף מהפנטים של הטבע האיסלנדי המרהיב.הזדמנות פז להכיר מקרוב להקה אלטרנטיבית בשיאה, שמוכיחה מעל לכל ספק שהאמן הוא תדמית נוף מולדתו.נכתב ע"י: sleepyslop