לאמץ ילד פירושו להמתין, ולהמתין בעיר זרה רחוק מהבית - זה יכול להיות אקזוטי או שזה יכול להתיש את כל המשאבים שלך. זה מה שפיונה ובן, זוג אוסטרלי צעיר, מגלים כשהם מגיעים לכלכותה כדי לקבל את התינוקת שאמצו. השניים המתינו זמן רב לילדה, לקאשמי, ומסתובבים כבר חודשים עם תמונה שלה, אבל מכשולים בירוקרטיים דוחים את המפגש המצופה שוב ושוב. ההמתנה קשה לשניים, מתסכלת מאוד, ובעוד פיונה מעבירה את הזמן בעבודה מול המחשב, בן מתמסר למקצב של העיר, לצבעוניות העזה, ולחביבות של ידידה ותיקה בשם איזבל.