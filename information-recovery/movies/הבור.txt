פנטזיית אימה למבוגרים וילדים כאחד מאת היוצר של "גרמלינס" ו"יום במלכודת", ג'ו דנטה. דיין ולוקאס הם שני בניה של אם חד הורית שהותירה את בעלה המפלצת בבית הסוהר, ועכשיו נעה עם הבנים מעיר לעיר בחיפוש אחר בית נאות. הגדול הוא נער ציני חסר אמונה ואילו הצעיר בן השמונה הוא סקרן שמוכן לבלוע כל לוקש. העניין הוא שהבור שהם מוצאים במרתף ביתם החדש אינו לוקש כלל וכלל. וכשהם פותחים אותו, זוהי תחילתו של מסע אל נבכי נפשם, אל מעמקי הפחד והחרדה שלהם. הסרט צולם במקור בתלת מימד.