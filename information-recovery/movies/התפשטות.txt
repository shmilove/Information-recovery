הסרט "התפשטות" הוא מותחן פעולה על צוות רופאים שנלחם בווירוס המאיים לחסל את אמריקה. זהו וירוס שנישא באוויר, והתפשטותו המהירה יוצרת פאניקה בעולם. הקהילה המדעית הגלובלית כולה מתגייסת כדי למצוא לו תרופה, אך מתקשה לעשות זאת, מה שמגביר את ההיסטריה ברחבי תבל ומפיל עוד ועוד קורבנות אומללים.

הסרט נעשה בידי סטיבן סודרברג ("טראפיק", "ארין ברוקוביץ'", "אושן 11" וסרטי ההמשך שלו), אחד הבמאים הפעילים והמגוונים בארצות הברית. כך, למשל, מיד לאחר סרט זה נזכה לצפות ב"בגידה כפולה", סרט פעולה פרי עטו.

בניגוד ל"בגידה כפולה", שיציג בעיקר שחקנים לא מוכרים, "התפשטות" מציג צוות ענק של כוכבים מגילאים וארצות שונות - מאט דיימון, ג'וד לאו, מריון קוטיאר, קייט ווינסלט, אליוט גולד, לורנס פישבורן ועוד. דיימון ולאו, דרך אגב, כבר שיתפו פעולה ב"הכישרון של מר ריפלי", וזה המפגש המחודש הראשון שלהם.

גם הצילומים של הסרט, כמו צוות השחקנים שלו, היו חובקי עולם - בין השאר, הם התרחשו בדובאי, שיקגו, דבלין, רוסיה, ברזיל. כיאה לרוחו הקוסמופוליטית, הקרנתו הראשונה הייתה בפסטיבל ונציה.