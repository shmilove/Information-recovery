בכל תוכניותיו הטלוויזיוניות המדהימות כדוגמת "מעגל החיים", "חיי היונקים" ו-"העולם המופלא", הונחה דייוויד אטנבורו על ידי תורת האבולוציה של צ'ארלס דרווין. בסרט זה הוא פונה לאביו הרוחני במלאת 200 שנה להולדתו (ובמלאת מאה וחמישים שנה ליציאת ספרו המכונן, "מוצא המינים"), חושף בפרוטרוט את תורתו המהפכנית וכיצד השפיעה על הדרך שבה אנו מבינים כיום את עולם החי והצומח, תוך הסתמכות על מושג "הברירה הטבעית". מסע אישי מאוד אל אחת התורות המדעיות המרכזיות ביותר של העידן המודרני.