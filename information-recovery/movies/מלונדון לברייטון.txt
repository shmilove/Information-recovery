אחד הסרטים הבריטיים האינטנסיביים של השנה, מתאר את מנוסתן של שתי צעירות – זונה קוקנית ונערה שברחה מהבית, מפניו של גנגסטר אלים. הסרט נע בין ההווה שבו הן מגיעות לעיירת הנופש ברייטון בדרום, לבין האירועים מהעבר שהובילו לפגישתן ולניסיון "לשדך" את ההומלסית הצעירה עם עבריין מבוגר בעל טעם פדופילי. דרמת מתח עוצרת נשימה, סרטו הראשון של הבמאי המבטיח פול אנדרו וויליאמס. זוכה פרס בפסטיבל אדינבורו.