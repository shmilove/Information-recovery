העלילה מתארת את עלייתו המטאורית של אוסוולד קאבפלוט, פינגווין אנושי, השואף לנקום על שהוריו נטשו אותו בילדותו, ע"י פגיעה בבכוריה של גותהם סיטי. למזימתו חובר מקס שרק, תעשיין מרושע. מולם ניצב כמובן בטמן, אך גם אשת החתול - מזכירתו של שרק שהופכת ליצור הנ"ל לאחר שמעבידה מנסה לחסלה. יחסי הכוחות בין ארבעת הדמויות האלו, המשמעויות הנסתרות שיש לכל אחת ממערכות היחסים - הקשרים שבין הורים לבניהם, בין נשים לגברים, בין הצדדים האפלים לגלויים שבכל אחד, כל אלו עומדים במרכז הסרט. ברטון מביים את הסרט כמו סיוט מתמשך, הנוטש בהדרגה את הקו הסיפורי הטהור. דמותה של אשת החתול בגילומה של פייפר עוררה את זעם ההורים שבאו עם ילדיהם לסרט ילדים ונחשפו לכמויות רעילות של מין ומוות.