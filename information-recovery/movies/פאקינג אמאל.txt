אמל היא עיירה שבדית מנומנמת - המקום הכי משעמם בעולם, או כמו שאלין אומרת: "פאקינג אמל!". אלין, יפיפייה מרדנית בת 14, מתה שמשהו יקרה לה, היא יצאה כבר עם כל הבנים, אבל עדיין לא חוותה את ההתרגשות האולטימטיבית, ובניגוד לתדמיתה היא עדיין בתולה. הרבה ילדים מאוהבים בה; גם אגנס, שלא מזמן הגיעה עם משפחתה לגור באמל, מאוהבת בה בחשאי אבל חושפת את ליבה רק בפני המחשב. כדי להוציאה מהבידוד החברתי בו היא שרויה, מארגנים הוריה של אגנס מסיבת יום הולדת. רק אלין ואחותה המשועממות מגיעות למסיבה הכושלת ואיכשהו עולות על הסוד הגדול. מה שמתחיל בהשפלה, הופך לידידות בין אלין ואגנס ואפילו לאהבה גדולה. לוקאס מודיסון הוא משורר שבדי צעיר, שזהו סרטו הארוך הראשון. הסרט היה לאחת ההפתעות הגדולות של הקולנוע הסקנדינבי בשנים האחרונות. לרגישות, ההומור החמוץ-מתוק, הנושא האוניברסלי, השימוש הלא-סטריאוטיפי בדמויות המבוגרים והצעירים כאחד, סגנון הצילום המיוחד והעובדה שמדובר בסיפור התבגרות מיוחד ולא בעוד דרמה חד-מינית פשטנית - לכל אלה יש תפקיד מכריע בהצלחת הסרט בקרב הקהל והמבקרים כאחד.