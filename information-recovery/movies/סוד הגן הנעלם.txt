מרי היא ילדה מפונקת החיה עם הוריה בהודו בזמן שהאימפריה הבריטית שלטה שם. עולמה מתמוטט כאשר הוריה מתים במגפת כולירה. מרי שבה לאנגליה לבדה, כדי לגור באחוזת מיסלויט אשר במחוז יורקשייר, אצל דודה העשיר. תחילה הכל חדש ושונה עבורה, אולם אט-אט היא מכירה את האנשים העובדים וחיים באחוזה המפוארת. היא פוגשת את מרתה, המשרתת שמחבבת אותה גם כשהיא מתנהגת בעקשנות, בסרבנות ובחוסר נימוס. היא מכירה גם את דיקון, אחיה של מרתה - נער ישר, הגון וטוב לב, שיש לו כישרונות של תקשורת עם בעלי חיים, וכישרון לגידול צמחים. בהמשך, פוגשת מרי גם את בן הדוד שלה, קולין. כל מי שפוגש את קולין רואה לפניו נער שכבר ויתר על התקווה לאושר ועל השאיפה לחיים טובים. קולין מפחד שביום מן הימים יהפוך לגיבן, כמו אביו, והפחד הזה משתלט עליו. גם בקשר של מרי עם קולין מתגלה אופיה המרדני והעיקש, והפעם - כתכונה חיובית. מרי מחליטה להחזיר את קולין לחיים רגילים ומתמידה בביצוע ההחלטה. במקביל, בעזרתו של דיקון, היא מטפחת את הגן הסמוך לאחוזה, גן מוקף חומה שהכניסה אליו היא דרך שער נעול, ולכן היא מכנה אותו "הגן הנעלם". מה הסוד הטמון בגן? האם יצליח קולין להתגבר על פחדיו? ומה יקרה למרי? כל אלה יוצרים את עלילת הסיפור המרתק הנפרש לפנינו.