"רמפארט" הוא דרמת פעולה משטרתית מבית היוצר של הבמאי הישראלי לשעבר אורן מוברמן, השב לשתף כאן פעולה עם וודי הרלסון ובן פוסטר, שני השחקנים שכיכבו ב"השליח" עטור השבחים והמועמדויות לפרסים פרי עטו. הפעם, מגלם וודי הרלסון איש חוק הפועל במשטרת לוס אנג'לס מזה שנים, ועושה זאת עם חוקים משלו, שלא תמיד מצייתים לחוקי העיר והמדינה. הסרט מתאר מה קורה כשהוא נתפס על חם מכה חשוד, מה שסוחף את חייו המקצועיים והאישיים לסחרור מסוכן. הסרט מבוסס על תסריט של ג'יימס אלרוי, שכתביו כבר היו בסס לשלל יצירות קולנועיות על הצד האפל של החוק בארצות הברית - "הדליה השחורה", "כחול מושחת", "מלכי הרחוב" וכמובן גם "סודות אל.איי". מוברמן נולד וגדל בישראל ועבר לארצות הברית בצעירותו. הוא החל להשתלב לאט-לאט בתעשיית הקולנוע, ובשלב מסוים החל להשתתף בכתיבת תסריטים של כמה סרטי אינדי מהוללים, ובראשם "אני לא שם" על בוב דילן. "השליח", מ-2009, היה סרטו העלילתי הראשון כבמאי, ו"ראמפרט" הוא סרטו השני. הסרט ערך את הקרנת הבכורה שלו בפסטיבל טורונטו היוקרתי.