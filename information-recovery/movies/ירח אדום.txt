מי לא זוכר את סיפור כיפה אדומה? ובכן, הגיע הזמן לשכוח כל מה שאתם יודעים על האגדה בת ה-700 שנה ולהתמסר לגרסה המחודשת, האפלה ומלאת הטוויסטים של הבמאית קאתרין הארדוויק ("דמדומים"). "ירח אדום" מנקז מאגדת הילדים את כל החלקים המתקתקים ומשאיר רק את הפחד והאימה. בכפר קטן בימי הביניים חוזר הזאב, שהוא בעצם איש-זאב, לתקוף את התושבים לאחר הפסקת אש ארוכה. כשאחותה הגדולה של ואלרי (אמנדה סייפריד, "מאמה מיה!") נרצחת על ידי הזאב, הפחד אוחז בכפר ומתבטלת תוכניתה החשאית לברוח עם אהוב לבה כדי להימנע מהשידוך המתוכנן של ההורים שלה. כשצייד אנשים-זאבים מדופלם (גארי אולדמן, "הנסיך האפל") מגיע לכפר ומכריז שאחד התושבים הוא הזאב הרצחני - האימה רק מתגברת.