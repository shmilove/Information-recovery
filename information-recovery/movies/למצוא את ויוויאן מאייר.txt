הם חשבו שהם מכירים אותה, אבל איש מהם לא דמיין שהאומנת המוזרה והמסוגרת שלהם מצלמת בסתר מאות אלפי תמונות. איש גם לא היה מאמין ששנים אחרי מותה, יתגלו הצילומים האלה במקרה, יוצגו בגלריות נחשבות ברחבי תבל והיא תיחשב לאחת הצלמות המשובחות של המאה ה-20. ויוויאן מאייר ניהלה חיים כפולים. לא היו לה משפחה או חברים, והילדים שבהם טיפלה זוכרים אותה כדמות אפלה ומאיימת. היא לא הרשתה לאיש להיכנס לחדרה, שם אגרה אינספור ארגזים ובהם צילומים, סרטים שהקליטה וקטעי עיתונות. מה מנע ממנה להציג את האמנות שלה בעודה בחיים? האם מאחורי צילומי הרחוב המשעשעים, הנוגעים ללב ומלאי האנושיות עמדה אישה מרירה, בודדה שהלכה ואיבדה את הקשר עם המציאות? סרט מרהיב על אישה שנותרה חידה לא מפוענחת.