יצירה מופרעת נוספת של גספר נואה (בלתי הפיך), שמתרחשת בטוקיו ובתוך תודעתו והזיותיו של צעיר על טריפ. נער שסוחר בסם הזיות עוצמתי, נהרג במהלך שהותו ביפן וחוזר כרוח לעיר הרועשת והצבעונית, כדי להשגיח על אחותו, שמתפרנסת כחשפנית. נואה מרחף מעל חיי הלילה הסליזיים של טוקיו, תוך ציטוט מ"ספר המתים הטיבטי", שמהווה השראה לסרט רחב היריעה הזה. החוויה כולה מובאת מנקודת המבט של הגיבור, כאילו הייתה המצלמה מורכבת על מצחו, מה שמטעין אותה בסובייקטיביות נטולת הגיון. זוגתו של נואה, לוסיל הדזיהלילוביץ' (Innocence) כתבה אתו את התסריט. עם פאז דה לה הוארטה (גבולות השליטה).