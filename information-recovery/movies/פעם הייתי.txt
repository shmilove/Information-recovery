השנה היא 1968. נער יליד הארץ מוצא עבודה לקיץ אצל ניצול שואה המתפרנס משדכנות והברחת טובין. משרדו של השדכן ממוקם בירכתי בית-קולנוע מתפורר, המנוהל על ידי שבעה גמדים רומנים (סיפור אמיתי!) שניצלו מתאי הגזים על ידי ד"ר מנדלה הנודע לשמצה. הגמדים מקרינים בבית הקולנוע שלהם רק סרטים הודיים רומנטיים, ויתכן שאינם מודעים כלל לפעילות הבלתי חוקית המתרחשת מאחור. במהלך הקיץ, השדכן המסתורי (המסובך עצמו במערכת יחסים מטלטלת עם "מורה לחיזורים" שעובדת אף היא לצידו) נוטל עמו את הנער למסע-חניכה מסוכן אל תוך מעמקי העיר התחתית של חיפה, שם האהבה לובשת דמויות וצורות מפתיעות וההיסטוריה הופכת למיתולוגיה.