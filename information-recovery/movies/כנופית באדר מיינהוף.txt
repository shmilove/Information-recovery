ביוני 1967 אירעו בגרמניה מהומות סטודנטים אשר במהלכן נורה אדם למוות. ההתנגדות ליד הקשה של המשטרה ולחלק שנטלה גרמניה במלחמת וייטנאם הביאה חבורה של צעירים אידיאליסטים להתלכד לקבוצה בראשה עמדו אנדראס באדר (מוריץ בלייבטראו), גודרון אנסלין (יוהנה ווקאלק) ואורליקה מיינהוף (מרטינה גדק). הם יצאו כנגד האימפריאליזם האמריקאני שזכה לתמיכת ממשלת גרמניה ושאפו ליצירת חברה הומאנית ושוויונית יותר. הכוונות היו תמימות ומנוסחות באופן רהוט ומלא להט של צעירים יפים ולוחמניים, אולם המציאות התגלגלה לכדור שלג של רציחות, טרור ואנרכיזם, והכנופיה שעטה בדרך שלא הייתה ממנה חזרה. האדם היחיד שהצליח להבין את קבוצת הצעירים, היה גם האחראי ללכידתם – ראש המשטרה הפדרלית הגרמנית הורסט הרולד (ברונו גאנץ). הוא הצליח להביא לכליאתם של ראשי הכנופיה ולהעמידם למשפט. אך גם הוא ידע שמדובר רק בקצה הקרחון ושהשפעתו של אותו קומץ צעירים לוחמניים התפשטה בינתיים ברחבי המדינה כולה.