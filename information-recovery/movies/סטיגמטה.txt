מותחן על טבעי. סטיגמטה היא תופעה מיסטית, בלתי מוסברת במושגים של הגיון בריא או המדעי, לפיה, מאמינים קתולים סובלים מדימומים פתאומיים בראש ובכפות הידיים והרגליים, כביכול במקומות שבהם מסמרו הרומאים את איבריו של ישו לצלב. פרנקי פייג`, היא בחורה פשוטה שחיה בפיטסבורג, עובדת כמעצבת שיער, יש לה חבר וחייה נראים רגילים ונורמליים לחלוטין, עד שיום אחד תוקפים אותה הסימפטומים של הסטיגמטה ללא הודעה מוקדמת. רופאים ופסיכולוגים שאליהם היא פונה, לא מסוגלים לסייע לה, והתופעה הולכת ומחריפה. לאחר שכומר מקומי עד לתקיפתה האכזרית של פרנקי, ככל הנראה על רקע דתי, הוא מדווח על כך לממונים עליו. בוותיקן מחליטים לשלוח חוקר מיוחד, אנדרו קירנן, המתמחה בטיפול בתופעות מיסטיות ובסילוק דיבוקים, שינסה לפענח את המסתורין סביב התופעה וימצא תרופה לסבלה. איש הכנסיה הפוגש את הנערה, נדהם מהכוחות העצומים שהשתלטו עליה, מאבחן את הסכנה הגדולה בה היא שרויה, ונאלץ לצאת למסע הכולל נקיטת צעדים אמיצים העומדים בסתירה מוחלטת לאמונותיו החזקות, ולו רק בכדי להציל את חייה.