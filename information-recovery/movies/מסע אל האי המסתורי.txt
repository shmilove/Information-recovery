"מסע אל האי המסתורי" הוא פנטזיית הרפתקאות הממשיכה את הלהיט "מסע אל בטן האדמה", שיצא ב-2008. הפעם, אנו מתלווים לקבוצת הרפתקנים שיוצאת לחפש אחר אי מסתורי ולהציל את האדם הבודד עליו לפני שרעידות האדמה ירעידו את הים והאוצר שעליו ייקבר לנצח. את החבורה הזו מובילים שון (ג'וש הצ'רסון) ואביו החורג (דווין ג'ונסון), ואותו אדם שהם יוצאים להציל הוא לא אחר מסבא של שון. "מסע אל בטן האדמה" היה עיבוד נוסף לספרו הקלאסי של ז'ול ורן, שכבר זכה לשלל גרסאות קולנועיות. זו היתה אחת המוצלחות שבהן, עם רווחים של יותר מ-100 מיליון דולר בקופות ארצות הברית בלבד. לכן, היה ברור כי יופק לה המשך, ו"מסע אל האי המסתורי" אכן נעשה בתקווה להמשיך את התנופה שלה.