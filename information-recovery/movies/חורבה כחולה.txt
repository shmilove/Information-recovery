דוויט אוונס הוא נווד מוזנח ותמהוני. החיים השקטים של חיטוט בפחי אשפה ושינה במכונית הכחולה החבוטה מגיעים בבת אחת לקיצם כשהוא שומע שטיפוס בשם וויל קליבלנד שוחרר מן הכלא. דוויט עושה את דרכו חזרה לשכונה בה גדל, נחוש לנקום ולסגור חשבונות. לצערו מסתבר שבתור רוצח הוא לא מאוד מוצלח, והוא מסתבך בקרב ברוטאלי. "נקמה כחולה" הוא סרט נקמה שמתעתע בחוקים של הז'אנר. דמותו של דוויט, גיבור הסיפור, נעה בין אדיוט לחובבן, בין טורף לקורבן. הוא מתכנן, מחשב את הסיכונים, ועדיין מפשל. הוא מחויב למסע הנקמה, אבל יודע שטוב זה לא יגמר. והשילוב הזה של אלימות מתפרצת, נגיעות אבסורדיות והומור שחור הוא שעורר את הבאזז סביב הסרט בהקרנת הבכורה בפסטיבל קאן. ג'רמי סולנייה נולד באלכסנדריה שבמדינת וירג'יניה ולמד בבית הספר לאמנויות טיש בניו יורק. בשנת 2004 זכה להצלחה עם סרט קצר ושלוש שנים אחר-כך ביים את סרטו הארוך הראשון. במקביל לעבודתו כבמאי, סולנייה מצלם פרסומות, סרטי תדמית וסרטי עלילה, והקרדיטים שלו כצלם כוללים את "פאטי היל" של מאט פורטרפילד (פסטיבל חיפה 2010). "נקמה כחולה" זכה בפרס פיפרסקי במסגרת 'שבועיים של הבמאים' בפסטיבל קאן 2013.