המערבון הקלאסי עטור הפרסים של פרד זינמן (מכאן ועד עולם), שזכה לשבחים רבים כאחד מהמערבונים הטובים בכל הזמנים, אם לא הטוב מביניהם. וויל קיין (גרי קופר בהופעה זוכת האוסקר שלו), שריף מזדקן על סף פרישה מתבשר ביום נישואיו עם עלמה צעירה (גרייס קלי) כי רוצח מסוכן שאותו הכניס לכלא משתחרר ובא לנקום בו. על אף הפצרותיה של אשתו הפציפיסטית לברוח עמה למקום מרוחק, קיין מחליט להישאר ולהיעזר בתושבי העיירה אותה שירת שנים כדי להדוף את האיום על נישואיו וחייו - אלא שאז הוא נוכח לדעת כי תושבי העיירה הבוגדניים מפנים לו עורף! כאשר נותרה פחות משעה עד שרכבת הצהריים, ועליה הרוצח, תגיע ליעדה שבעיר, קיין מנסה נואשות להשיג עזרה מהמקומיים כפויי הטובה, ואפילו קצת תמיכה מאשתו, המאיימת לעזוב אותו אם לא ייכנע לדרישותיה. בעוד השעון מתקתק, וויל מבין שמותו קרב ובא, אם לא ישיג עזרה...