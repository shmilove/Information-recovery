אווירה טעונת ארוס בסרטו היפה והמעודן של פטריס לקונט, שבו מתוארת מערכת היחסים בין גבר מזדקן לספרית השופעת בה הוא מתאהב. בילדותו ישב אנטואן הצעיר אצל הספרית השכונתית ושאף מלוא הריאות את אדי גופה, את הבושם העדין שלה, בעודו בוחן בחצי עין ביישנית את החזה המשתפל מתחת לכותנתה המיוזעת. בבגרותו הוא נכנס למספרה אותה עיצב הבמאי בתאורה, בצילום המסוגנן ובפסקול, כסוג של אינקובטור, רחם, חלל דחוס וחמים - על מנת להגשים את הפנטזיה ההיא.